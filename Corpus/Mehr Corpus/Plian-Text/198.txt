بوشهر - در آئینی با حضور گسترده مردم و مسئولان، یک شهید غواص در تیپ پیاده سپاه امام صادق (ع) استان بوشهر خاکسپاری شد. به گزارش خبرنگار مهر، مردم شهید پرور استان بوشهر ابتدای این هفته میزبان پیکر مطهر ۹ شهید گمنام و همچنین سردار شهید غلامرضا بیژنی بودند که پیکر هفت شهید همزمان با سالروز شهادت امام جعفر صادق (ع) تشییع و خاکسپاری شد. صبح پنجشنبه نیز با حضور گسترده مردم و مسئولان استان بوشهر، یکی از شهدای غواص در محل تیپ پیاده سپاه امام صادق (ع) استان بوشهر تشییع و خاکسپاری شد. نماینده کمیته جستجوی مفقودین ستاد کل نیروهای مسلح در استان بوشهر در گفتگو با خبرنگار مهر اظهار داشت: مردم استان بوشهر در این روزها میزبان پیکر ۱۰ شهید دوران دفاع مقدس بودند و برنامه‌های مختلفی با حضور شهدا برگزار شد. احمد موحد ادامه داد: پیکر مطهر شهید غلامرضا بیژنی که پس از ۲۷ سال تفحص و شناسایی شده بود، روز سه‌شنبه در روستای خیارزار شهرستان دشتستان تشییع و خاکسپاری شد. وی تصریح کرد: روز سه‌شنبه شش شهید گمنام نیز در استان تشییع و خاکسپاری شدند؛ دو شهید گمنام در شهر سیراف، دو شهید در شهر آباد شهرستان تنگستان و دو شهید گمنام نیز در شهر بردخون شهرستان دیر تشییع و خاکسپاری شدند. http: //media. mehrnews. com/d/۲۰۱۵/۰۸/۱۳/۴/۱۷۹۳۸۱۱. jpg نماینده کمیته جستجوی مفقودین ستاد کل نیروهای مسلح دراستان بوشهر ادامه داد: صبح امروز نیز یک شهید گمنام ۲۵ ساله از شهدای دست بسته مربوط به عملیات کربلای چهار در تیپ پیاده سپاه امام صادق (ع) استان بوشهر خاکسپاری شد. وی اضافه کرد: دو تن از شهدای گمنام در شهر ریز خاکسپاری می‌شوند که یکی ۲۳ ساله است و یکی نیز سن وی مشخص نشده است که در عملیات خیبر و منطقه زبیدات عراق به شهادت رسیده‌اند. موحد ادامه داد: پیکر مطهر این دو شهید امروز به شهرستان جم منتقل می‌شود و امروز و فردا مراسمات مختلف و متعددی در این شهرستان با حضور شهدا برگزار می‌شود و آئین خاکسپاری این دو شهید عصر روز جمعه برگزار خواهد شد.
