شهرری-امام جمعه موقت تهران گفت: پس از ارائه جمع بندی مذاکرات مشاهده کردیم که ده‌ها بار مسئولان آمریکایی اظهارات نخ نمای گذشته خود نظیر گزینه‌های نظامی را مطرح کرده اند. به گزارش خبرنگار مهر، روز شنبه و همزمان با پانزدهم شوال مراسم سالروز وفات حضرت عبدالعظیم حسنی با حضور آیت الله سید احمد خاتمی امام جمعه موقت تهران، حجت الاسلام ری شهری تولیت استان مقدس حضرت عبدالعظیم حسنی و مسئولان لشکری و کشوری در مصلای بزرگ شهرستان ری برگزار شد. در این مراسم آیت الله سید احمد خاتمی که سخنران ویژه مراسم سالروز وفات حضرت عبدالعظیم حسنی بود با اشاره به یکی از تفاوت‌های زندگی انسانی و حیوانی اظهار داشت: داشتن آرمان و هدف مقدس وجه تمایز میان زندگی انسانی و حیوان است. امام جمعه موقت تهران افزود: زندگی کسی که دارای آرمان نباشد، زندگی حیوانی خواهد بود زیرا خداوند و معنویت در زندگی آنان وجود ندارد. وی ادامه داد: امروز آنچه غرب مورد تبلیغ قرار می‌دهد چیزی جز سبک زندگی حیوانی محسوب نمی‌شود و دنیای غرب و رسانه‌های غربی اعم ماهواره‌ها و شبکه‌های فارسی زبان و غیره به دنبال سبک زندگی هستند که در آن معنویت نباشد. عضو مجلس خبرگان رهبری اضافه کرد: یکی از اهدافی که دنیای غرب بوسیله رسانه‌های خود دنبال می‌کند آن است که سبک زندگی که مورد توجه قرآن کریم است در جامعه پیاده نشود و بدنبال سبکی از زندگی است که قرآن از آن به سبک زندگی حیوانی یاد می‌کند. وی بیان داشت: در مقابل زندگی حیوانی که توسط دنیای غرب تبلیغ و دنبال می‌شود، زندگی انسانی وجود دارد که قران کریم آن را مورد تأکید قرار می‌دهد، در این زندگی یا حیات طیبه نه تنها آخرت انسان پاکیزه و بهشتی می‌شود بلکه دنیای انسان نیز رنگ و بوی بهشتی به خود می‌گیرد. مراسم عزاداری و مرثیه خوانی وفات حضرت عبدالعظیم الحسنی (ع) این مسئول با اشاره به ویژگی‌های زندگی انسانی گفت: برخلاف زندگی حیوانی که فرد دارای استرس و دلهره است، در زندگی انسانی آرامش خاطر حکمفرما بوده و انسان با تکیه بر آرمان و هدف خود به یاد خدا بوده و به آرامش وصل می‌شود. امام جمعه موقت تهران در بخش دیگری از سخنان خود با اشاره به دشمنی‌های صورت گرفته بر علیه انقلاب اسلامی اظهار داشت: دشمنان پس از پیروی انقلاب اسلامی ایران از هیچ تلاشی برای ضربه زدن به نظام و انقلاب اسلامی فروگذار نکردند به طوری که در ابتدا کمونیست‌ها و سپس منافقین به جان انقلاب افتادند. وی گفت: همواره عنایت خداوند بر این نظام و انقلاب وجود داشته است به طوری که دشمنان شش کودتا را علیه انقلاب اسلامی طراحی و پیاده کردند که در کودتایی مثل نوژه حتی وزرا و نخست وزیر را نیز تعیین کرده بودند اما خداوند حافظ انقلاب اسلامی است. خاتمی در بخش پایانی سخنان خود به موضوع مذاکرات هسته‌ای اشاره کرد و افزود: پس از ارائه جمع بندی مذاکرات مشاهده کردیم که ده‌ها بار مسئولان آمریکایی اظهارات نخ نمای گذشته خود نظیر گزینه‌های نظامی را مطرح کرده اند اما باید متوجه باشند که ملت ایران امتحان خود را پس داده است. مراسم عزاداری و مرثیه خوانی وفات حضرت عبدالعظیم الحسنی (ع) وی گفت: حرف‌ها و سخنان مقامات آمریکایی ملت ایران را برای ادامه دادن مسیر صحیح خود مصمم‌تر می‌کند. گفتنی در این مراسم زیارتنامه حضرت عبدالعظیم حسنی توسط حاج محمد رضا غلامرضا زاده قرائت و در یک آیین باشکوه، جمع خوانی خادمان آستان مقدس سید الکریم برگزار شد. این مراسم حال و هوای خاصی به صحن و سرای حرم حضرت عبدالعظیم حسنی بخشید به طوری که بسیاری از مشتاقان در طول این مراسم اشک ماتم ریخته و به سینه می‌زدند.
