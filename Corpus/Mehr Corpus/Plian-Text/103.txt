فرمانده نیروی دریایی سپاه گفت: آمریکا مرتب حرف‌هایی می‌زند که قادر به انجام آن نیست و ما به اتکای قدرت شهدا آماده‌ایم کوچک‌ترین اقدام آنها را چنان با قدرت پاسخ دهیم که نتوانند حرکتی از خود نشان دهند. به گزارش خبرگزاری مهر به نقل از سپاه نیوز، دریادار پاسدار علی فدوی فرمانده نیروی دریایی سپاه در یادواره سه شهید گمنام دوران دفاع مقدس و ۱۷۵ شهید غواص که در مرکز عالی تربیت جهادی و تکاوری سیدالشهدا (ع) نیروی دریایی سپاه برگزار شد اظهار داشت: طی سال‌های طولانی آمریکا مرتب گزینه‌های روی میز را به رخ کشیده است در حالی که می‌داند قادر به مقابله با توان و قدرت جمهوری اسلامی نیست. وی با بیان اینکه آمریکا مواظب‌ترین کشور در دنیاست، ادامه داد: آمریکا مواظب است که نکند تیری به سوی او شلیک شود. فرمانده نیروی دریایی سپاه با اشاره به اینکه مستکبر حاضر نیست، تمکین‌کننده باشد، خاطرنشان کرد: خوی مستکبر بر مبنای زور است و سال‌هاست که شیطان بزرگ فهم کاملی از قدرت انقلاب اسلامی پیدا کرده، اما باز هم می‌گوید گزینه‌هایش روی میز است. دریادار فدوی با بیان اینکه گزینه‌های روی میز آمریکا مضحکه رسانه‌های غربی شده است، اضافه کرد: آمریکا مرتب حرف‌هایی می‌زند که قادر به انجام آن نیست و ما به اتکای قدرت شهدا آماده‌ایم کوچک‌ترین اقدام آمریکا را چنان با قدرت پاسخ دهیم که نتواند حرکتی از خود نشان دهد. وی از برگزاری رزمایش‌ها به عنوان نمایشگر تنها بخشی از توان انقلاب اسلامی یاد کرد و اظهار داشت: به حمد الله انقلاب اسلامی ایران امروز در بالاترین سطح آمادگی برای مقابله با دشمنان قرار دارد. فرمانده نیروی دریایی سپاه، مذاکرات را فرصتی برای کشورهای طرف مذاکره با ایران دانست و یادآور شد: سال‌ها بود که این کشورها درخواست مذاکره با ما را داشتند و اکنون که چنین فرصتی پیش آمده، بهتر است از آن استفاده کنند. گفتنی است در این مراسم بازخوانی عملیات کربلای ۴ و ۵ با حضور ۵ هزار نفر از شرکت‌کنندگان برگزار شد
