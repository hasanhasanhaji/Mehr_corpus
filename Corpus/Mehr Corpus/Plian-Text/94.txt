رئیس سازمان انرژی اتمی گفت: اگر اظهارات ولایت فقیه در دوران مذاکرات نبود نمی‌دانم شرایط کشور چگونه می‌شد و اظهارات ایشان کار را برای ما آسان می‌کرد. به گزارش خبرنگار مهر، علی اکبر صالحی در چهارمین نشست گفتگوهای راهبردی که عصر امروز در مرکز الگوی اسلامی ایرانی پیشرفت برگزار شد گفت: اگر مقاومت مردمی و تحمل فشارها از سوی مردم دردوران مذاکرات نبود دستاوردهای اخیر بدست نمی‌آمد. وی با اشاره به پیشرفتهای کشورمان افزود: بعد از انقلاب با تمامی مشکلاتی که وجود داشت اما خودجوش پیشرفت کردیم. در مجموع تعداد عناوین کتابی که قبل از انقلاب در ایران چاپ می‌شد با تعداد عناوینی که امروز چاپ می‌شود قابل مقایسه نیست و تعداد کتابهایی که هر ساله چاپ می‌شود بیش از تعداد کل کتابهای جهان اسلام است. صالحی تصریح کرد: جمهوری اسلامی ایران نمونه‌های فراوانی از پیشرفت در همه عناصر دارد و در بحث دفاع نیز باید کتابهای زیادی نوشته شود و اگر در مذاکرات اخیر مقاومت مردمی نبود دولت چه می‌توانست انجام دهد؟ وی با بیان اینکه انقلاب ما سه دوره داشته و خواهد داشت خاطرنشان کرد: یک دوره قبل از انقلاب که دوره به هم ریختگی بود و از زمان انقلاب تاکنون، دوران بالندگی را طی می‌کنیم. هر چند که فشارها و محدودیت هایی هم وجود دارد ولی اگر بخواهیم به دوران فرهیختگی برسیم باید تلاش کنیم. رئیس سازمان انرژی اتمی گفت: آینده کشور، آینده بسیار روشنی است و وقتی که شما انواع مقالات خارجی درباره ایران را می‌خوانید متوجه می‌شوید که جمهوری اسلامی ایران در آستانه‌ای قرار گرفته که اگر مشکلاتش حل شود روی سکوی پرتاب خواهد بود. صالحی با اشاره به اینکه الگوی اسلامی ایرانی پیشرفت را در حیات روزانه خود می‌بینیم اظهار داشت: در بین کشورهای در حال توسعه ما پیشرفت‌های خوبی در بحث هسته‌ای داشته ایم ضمن اینکه به دلیل همین دستاوردها گروه ۱+۵ مجاب به مذاکرات با ایران شد. وی با بیان اینکه اردوغان در زمان نخست وزیری اش در ترکیه در یک دیدار از من درخواست کرد تا در زمینه انتقال تکنولوژی سلول‌های بنیادی به ترکیه کمک کنیم اظهار داشت: این نشان دهنده میزان پیشرفت علم در ایران است. صالحی با اشاره به مشکلات مالی ترکیه اظهار داشت: ترکیه ۴۰۰ میلیارد دلار بدهی خارجی دارد و اگر یک اتفاق بین المللی رخ دهد این کشور ساقط خواهد شد و اگر آنها مشکلات ما را داشتند همان روزهای اول سرنگون می‌شدند. رئیس سازمان انرژی اتمی تصریح کرد: انقلاب اسلامی ایران در حال جا افتادن و الگو شدن برای دیگران در جهان است. سعود الفیصل وزیر خارجه پیشین عربستان در یک سخنرانی بیان کرده بود در حالی که جهان عرب در حال غنی سازی تنباکو است جمهوری اسلامی ایران اورانیوم را غنی سازی می‌کند. صالحی بیان کرد: اگر ولایت فقیه در دوران مذاکرات نبود نمی‌دانم شرایط کشور چگونه می‌شد و اظهارات ایشان برای ما کار را بسیار آسان می‌کرد و وقتی ایشان موضوعی را مطرح می‌کردند تکلیف برای ما و طرف مقابل مشخص می‌شد. هر چند آنها می‌گفتند شما مواضع رئیس جمهور خود را گوش دهید. وی با بیان اینکه انرژی هسته‌ای جایگاه مهمی در سبد انرژی کشور دارد، افزود: تاکید مجلس و مقام معظم رهبری در بالا بردن سهم هسته‌ای در سبد برق هسته‌ای کشور راه را بر ما مشخص کرد و تلاش می‌کنیم در افق بلند مدت، بین ۸ تا ۲۰ هزار مگاوات برق هسته‌ای تولید کنیم. رئیس سازمان انرژی اتمی تصریح کرد: قرارداد دو نیروگاه هزار مگاواتی در بوشهر با روس‌ها منعقد شده و در حال مذاکره با چینی‌ها برای احداث دو نیروگاه در سواحل مکران هستیم. صالحی با بیان اینکه در سفر به مصر در برنامه سلام صبح بخیر این کشور حضور پیدا کردم اظهار داشت: در این برنامه و در پاسخ به سئوالی درباره اختلاف بین شیعه و سنی گفتم باید تعریف جداگانه‌ای از شیعه و سنی داشته باشیم. وی گفت: به صراحت در آن برنامه اعلام کردم که اگر سنی به معنی تبعیت از پیامبر (ص) است ما بیش از شما سنی هستیم. رئیس سازمان انرژی اتمی در پایان خاطرنشان کرد: در تعریف از شیعه باید گفت اگر شیعه به معنی حب اهل بیت است شما سنی‌ها بیش از ما شیعه هستند.
