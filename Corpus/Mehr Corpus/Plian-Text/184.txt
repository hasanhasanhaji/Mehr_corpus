محلات- دادستان شهرستان محلات گفت: برقراری امنیت و ثبات آن در جامعه، ثمره تعامل و همدلی نیروی انتظامی و دستگاه قضایی است. به گزارش خبرگزاری مهر به نقل از پایگاه خبری پلیس، حجت الاسلام حسن محمدیان در جلسه تعاملی نیروی انتظامی با دستگاه قضا دادستان شهرستان محلات گفت: برقراری امنیت و ثبات آن در جامعه، ثمره تعامل و همدلی نیروی انتظامی و دستگاه قضایی است. وی با اشاره به اینکه امنیت و عدالت به عنوان دو مکمل باید با هم همراه باشند اظهار کرد: پلیس و دستگاه قضا در کنار هم می‌توانند منشاء امنیت پایدار در جامعه در مقابله با اخلال گران باشند و برقراری نظم و آرامش در یک جامعه تاثیر زیادی در اجتماع و اقتصاد آن جامعه دارد. محمدیان از پلیس به عنوان بازوی توانمند نظام و دستگاه قضایی در ایجاد انضباط یاد کرد و افزود: اگر امنیت برقرار نباشد زندگی و آرامش اجتماعی هیچ معنا و مفهومی نخواهد داشت و با همکاری نیروی انتظامی و دستگاه قضا این امر میسر می‌شود. وی بیان کرد: نشست‌های تعاملی بین دستگاهی به خصوص نیروی انتظامی و دیگر دستگاه‌های مرتبط در اتخاذ تدابیر مناسب و حل آسیب‌های اجتماعی بسیار موثر است. دادستان محلات ضمن قدردانی از اجرای طرح‌ها و اقدامات نیروی انتظامی در مقابله با معضلات و آسیب‌های اجتماعی عنوان کرد: پلیس و دستگاه قضا در کنار هم می‌توانند منشاء امنیت پایدار در جامعه در مقابله با اخلالگران نظم باشند. محمدیان در پایان با اشاره به نقش آموزش همگانی در کاهش جرائم و احقاق حق مظلومان را مهمترین الویت نیروی انتظامی و دستگاه قضایی به عنوان مجاهدتی در راه خدا خواند و از مجموعه انتظامی شهرستان محلات خواست تا با تعامل خوب با مردم به عنوان پلیس اجتماع محور با معضلات اجتماعی برخورد کنند. در ادامه این جلسه فرامرز گودرزی، فرمانده انتظامی شهرستان محلات گفت: تعامل دستگاه قضایی و نیروی انتظامی گامی موثر در رسیدن به امنیت پایدار در جامعه به شمار می‌رود. وی افزود: همدلی بین دستگاه قضایی و نیروی انتظامی به جایگاه خوبی رسیده است و بایستی از این موقعیت در راستای ارتقاء امنیت اجتماعی در جامعه به خوبی استفاده شود تا نتیجه‌ای مطلوب حاصل شود.
