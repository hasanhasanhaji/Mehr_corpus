مشهد- طی مراسمی که صبح امروز با حضور نماینده ولی فقیه در استان مرکزی و امام جمعه مشهد و همچنین مسئولان شهر مشهد برگزار شد کلنگ احداث زائر سراهای استان‌های مرکزی و هرمزگان بر زمین خورد. به گزارش خبرنگار مهر، در این مراسم که روز پنجشنبه با حضور آیت الله مکارم شیرازی، ایت الله علم الهدی و آیت الله دری نجف ابادی و مسئولان شهرداری مشهد برگزار شد عملیات احداث زائر سراهای ارزان قیمت برای تشرف مردم استان‌های مرکزی و هرمزگان به مشهد مقدس آغاز شد. مطالبه مقام معظم رهبری با جدیت دنبال شده است امام جمعه مشهد مقدس در این مراسم با بیان اینکه اختصاص زمین و همچنین احداث زائر سراهای ارزان قیمت به عنوان یکی از مطالبات مقام معظم رهبری مطرح بوده است بیان کرد: تاکنون پیشرفت خوبی در مشهد و در این رابطه انجام شده است. آیت الله سید احمد علم الهدی اظهار کرد: در این راستا مسئولان استان و شهر مشهد عملکرد بسیار خوبی داشته و بسیاری از استان‌ها توانستند از تسهیلات ارایه شده برای ساخت زائر سرا و حمایت از افراد بی بضاعت برای تشرف به حرم امام رضا (ع) استفاده کنند. آیت الله علم الهدی با بیان اینکه ساخت زائرسراهای ارزان قیمت گامی مهم برای کمک به اقشار آسیب پذیر است گفت: زندگی افرادی که در این راه قدم می‌گذارند بیمه می‌شود و این خیرین از غم و غصه به دور خواهند ماند. امام جمعه مشهد همچنین بر کیفیت احداث این زائر سراها تاکید کرد و افزود: این اقدام موجب خواهد شد تا بسیاری از افرادی که دل در گرو اهل بیت (ع) دارند به آرزوی خود برسند و به حرم رضوی مشرف شوند و لذا در این راه افرادی که در ساخت این زائر سرا‌ها و بستر سازی آن مشارکت داشتند از ثواب و برکات معنوی آن بی بهره نخواهند بود. هدیه رهبری به زائران نماینده ولی‌فقیه در استان مرکزی نیز در این مراسم احداث زائرسراهای ارزان قیمت در مشهد را هدیه ویژه مقام معظم رهبری به زائران عنوان کرد و گفت: عنایت ایشان موجب می‌شود تا بسیاری از مردم کم بضاعت فرصت زیارت را در جوار بارگاه ملکوتی ثامن الحجج (ع) به دست بیاورند. آیت‌الله دری نجف‌آباد بیان کرد: احداث این زائر سراها در استانه فرا رسیدن دهه کرامت خود اتفاقی میممون و مبارک است و نشان از توجه حضرت حق به مردم مسلمان این خطه از میهن اسلامی دارد. وی با ابراز قدردانی از مسئولان استان و همچنین مدیریت شهر مشهد در راستای فراهم سازی این بستر خیرخواهانه بیان کرد: مشارکت در این اقدام خداپسندانه پاداشی الهی در بر دارد. به گزارش خبرنگار مهر، ساخت زائرسراهای ارزان قیمت در مشهد برای استانهای مختلف کشور از تاکیدات رهبر معظم انقلاب است که در این راستا زمین هایی برای استا نها در نظر گرفته شده که استان‌های متقاضی با تکمیل پرونده مربوطه زمین دریافت می‌کنند. این زمین‌ها از سوی شهرداری مشهد و سازمان زمین و مسکن وزارت راه و شهرسازی واگذار شده و شهرداری مشهد نیز تعهد کرده است هزینه‌ای برای پروانه ساخت و پایان کار این زائرسراها دریافت نکند
