خرم آباد - مدیر عامل شرکت آب منطقه‌ای لرستان از آبی شدن ۳۸ هزار هکتار از اراضی کشاورزی دیم این استان به آبی خبر داد. به گزارش خبرنگار مهر، علی امید سیفی صبح جمعه در مراسم افتتاح ایستگاه پمپاژ آب کشاورزی فیض آباد شهرستان سلسله با حضور معاون اجرایی رئیس جمهور و استاندار لرستان اظهار داشت: این پروزه بزرگترین پروژه غرب کشور در حوزه ایستگاههای پمپاژ آب کشاورزی محسوب می‌شود. وی با بیان اینکه در حال حاضر ۶۵ پروژه حوزه آب لرستان در دست اجرا است عنوان کرد: با اجرای این تعداد پروژه ۳۸ هزار هکتار از اراضی کشاورزی دیم استان تبدیل به آبی می‌شوند. مدیر عامل شرکت آب منطقه‌ای لرستان همچنین از استحصال ۴۰۰ میلیون متر مکعب آبهای سطحی و زیرزمینی استان با اجرای این تعداد پروژه خبر داد. سیفی همچنین تعداد فرصتهای شغلی ایجاد شده در صورت اجرای این تعداد پروژه حوزه آب لرستان را ۱۶ هزار و ۷۰۰ فرصت عنوان کرد. وی همچنین به طرحهای حوزه آب لرستان در سفر هیئت دولت به استان اشاره کرد و گفت: در این سفر اجرای ۹ طرح حوزه آب به تصویب رسید که سال گذشته زمینه برای اجرای دو سد مروک و ایوشان فراهم شد. مدیر عامل شرکت آب منطقه‌ای لرستان همچنین از بهره برداری از سد حوضیان الیگودرز طی دهه فجر امسال خبر داد و تصریح کرد: هم اکنون این پروژه ۵۰ درصد پیشرفت فیزیکی دارد و میزان مطالبات پیمانکار آن نیز ۲۲ میلیارد تومان است. سیفی یادآور شد: طی امسال نیز ۴۰ میلیارد تومان اعتبار برای اجرای سد حوضیان اختصاص یافته است. وی همچنین بهره برداری از سد کمندان الیگودرز را نیز یکی دیگر طرحهای قابل افتتاح طی امسال برشمرد و گفت: هم اکنون این پروژه دارای ۷۰ درصد پیشرفت فیزیکی بوده و میزان طلب آن از پیمانکار ۴۰ میلیارد تومان است. مدیر عامل شرکت آب منطقه‌ای لرستان همچنین به اعتبارت پروژه‌های آبی لرستان اشاره کرد و گفت: طی امسال ۱۹۶ میلیارد تومان اعتبار برای اجرای این پروزه اختصاص یافته که ۱۵۵ میلیارد تومان آن مربوط به سفر هیئت دولت به استان بوده است. 

