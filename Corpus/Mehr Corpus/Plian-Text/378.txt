رئیس گروه دوستی پارلمانی ایران و ترکیه، با اشاره به وجود ناامنی در سه مرز مشترک ایران و ترکیه، خواستار جدیت دولت این کشور برای حل مشکل شد و گفت: از طریق گروه دوستی پارلمانی، پیگیر حل مشکلات هستیم. مؤید حسینی صدر در گفتگو با خبرنگار مهر، با اشاره به اتفاقات و حوادث اخیر در مرزهای ایران و ترکیه و ناامنی‌های پیش آمده اظهار داشت: هم اکنون موعد سفر ایرانی‌ها به ترکیه است که اگر امنیت رفت و آمد آنها تامین نشود، ضرر اقتصادی بزرگی به دولت ترکیه وارد می‌شود. وی افزود: معمولا حدود ۵ میلیون فقره مسافرت در این ایام از طرف ایرانی‌ها به ترکیه صورت می‌گیرد؛ روزانه ۲۰ تا ۳۰ پرواز و تعداد قابل توجهی نیز تردد زمینی انجام می‌شود. رئیس گروه دوستی پارلمانی ایران و ترکیه ادامه داد: در بخش صنعت نیز همکاری‌های گسترده‌ای بین صنایع دو کشور برقرار است؛ بنابراین اگر کامیون‌های ایرانی نتوانند از مرز ترکیه به راحتی تردد کنند صنعت و اقتصاد ترکیه آسیب می‌بیند. حسینی صدر تصریح کرد: بر اساس بررسی هایی که انجام داده ایم، دولت ترکیه دارد برای حل مشکل تلاش می‌کند تا امنیت در مرزها و جاده‌ها برقرار شود، اما تاکنون به طور کامل موفق نشده است. وی اضافه کرد: حتی در شهر استانبول هم گروه تروریسی «پ ک ک» علیه امنیت این کشور شیطنت می‌کند، بنابراین به نظر می‌رسد که دولت ترکیه کوتاهی نکرده و کار از عهده‌اش خارج بوده، اما کم کم در حال غلبه کردن بر اوضاع است. وجود مشکل در سه مرز مشترک با ترکیه/ امنیت مرز ترکیه آسیب ببیند، به این زودی ترمیم نمی‌شود رئیس گروه دوستی پارلمانی ایران و ترکیه در عین حال تاکید کرد: ما از دولت ترکیه می‌خواهیم که با جدیت بیشتری امنیت جاده‌ها و مسافران را فراهم کند و در خصوص تردد اتوبوس‌ها و کامیون‌ها تسهیلات لازم را فراهم کند که ساعت‌ها معطل نشوند. حسینی صدر اظهار داشت: اگر امنیت مرز یک کشور آسیب ببیند به این زودی ترمیم نمی‌شود و سال‌ها طول می‌کشد که اعتماد مسافران و بازرگانان دوباره جلب شود. وی گفت: در حال حاضر در سه مرز مشترک با ترکیه یعنی مرز بازرگان، سرو و رازی مشکل داریم و مردم نگران جان و اموالشان هستند؛ به همین دلیل انتظار داریم مسئولان دو کشور رایزنی‌ها و تفاهم‌های بیشتری داشته باشند و مخصوصا از دولت ترکیه می‌خواهیم که کمک کند تا فضای دوستانه بین دو کشور آسیب نبیند. حسینی صدر با اشاره به اقدامات انجام شده از سوی گروه دوستی پارلمانی ایران و ترکیه برای حل مشکل مرزی دو کشور خاطرنشان کرد: نگرانی‌های خودمان را به سفیر، دیگر مسئولان ترکیه و استانداران مرزی اعلام کرده ایم و همچنان پیگیر حل و فصل مشکل هستیم.
