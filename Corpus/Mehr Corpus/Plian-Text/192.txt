شاهرود - مدیر ارتباطات سازمان بسیج هنرمندان استان سمنان از برگزاری سومین دوسالانه سراسری عکس بسیج استان خبر داد و گفت: ۲۵ مرداد ماه جاری آخرین مهلت ارسال آثار است. به گزارش خبرنگار مهر، عباس اعتماد صبح پنج شنبه در گفتگو با خبرنگاران در محل کانون بسیج هنرمندان شهرستان شاهرود، از برگزاری دوسالانه عکس بسیج استان سمنان در شهریورماه سالجاری خبر داد و ۲۵ مرداد ماه را آخرین مهلت ارسال آثار عنوان کرد. وی، از ایجاد بستر مناسب برای بروز خلاقیت‌های هنری، تلاش برای معرفی ارزش‌ها و آرمان‌های اسلامی، ارتقاء ارتباط میان هنرمندان عکاس در سراسر کشور، تلاش برای معرفی دستاوردهای انقلاب اسلامی، استعدادیابی از میان جوانان و حفظ انسجام هنرمندان عکاس بسیجی به عنوان اهداف این دوسالانه یاد کرد. مدیر کانون بسیج هنرمندان شهرستان شاهرود، اعلام کرد: موضوعات این جشنواره در دو بخش «فعالیت­های فردی و اجتماعی بسیج و بسیجیان» شامل فعالیت­های اجتماعی، خدمت رسانی، اردوهای سازندگی، تولید هدفمند، سازندگی معنوی، تعلیم و تربیت، ایثار و مقاومت، و … و «زندگی ایرانی اسلامی» با مضامین آیین عبادی، جشن­ها، عزاداری­ها، آداب و رسوم، اقوام و حماسه، اقوام و تولید، بازی­های محلی و راهپیمایی اربعین کربلا، خلاصه می‌شود. اعتماد در خصوص جوایز استانی این جشنواره نیز ابراز داشت: به هر کدام از سه برگزیده در هر موضوع و در مجموع شش برگزیده در هر استان؛ لوح تقدیر و جوایز نقدی اهدا می‌شود. وی تصریح کرد: پرداخت یک میلیون ریال به ازای هر یک از آثار راه یافته به نمایشگاه­ استانی، اهدا یک نسخه کتاب منتشره از آثار برگزیده (در صورت چاپ) به صاحبان اثر، از جمله امتیازات شرکت در این جشنواره است. مدیر ارتباطات سازمان بسیج هنرمندان استان سمنان آخرین مهلت ارسال آثار را ۲۵مرداد ماه عنوان کرد و افزود: انتخاب و داوری آثار در استان‌ها از اول تا پانزدهم شهریورماه، صورت می‌گیرد و از ۳۱شهریور ماه الی ۲۰ مهرماه؛ افتتاح نمایشگاه­ و اهدا جوایز در استانها انجام می‌شود. اعتماد در پایان خاطر نشان کرد: علاقه مندان می‌توانند با مراجعه به پایگاه اینترنتی www. torfehhonar. ir، علاوه بر کسب اطلاعات بیشتر؛ نسبت به ثبت نام در سایت و آپلود آثار خود اقدام کنند.
