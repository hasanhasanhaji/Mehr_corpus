همدان - رئیس جمهوری در جلسه شورای اداری استان همدان با تاکید بر اینکه «بسیار به آینده کشور امیدوار هستم»، گفت: جاذبه ایران برای سرمایه گذاران جهت سرمایه گذاری بسیار افزایش یافته است. به گزارش خبرگزاری مهر به نقل از پایگاه اطلاع رسانی رئیس جمهور، رئیس جمهوری عصر امروز در جلسه شورای اداری استان همدان با تاکید بر اینکه «بسیار به آینده کشور امیدوار هستم»، گفت: جاذبه ایران برای سرمایه گذاران جهت سرمایه گذاری بسیار افزایش یافته و با رفع تحریم‌ها حرکت گسترده‌ای در مسیر رسیدن به توسعه متوازن و پایدار آغاز خواهد شد. حجت الاسلام دکتر حسن روحانی تصریح کرد: باید همه دست به دست هم دهیم و فناوری‌های نوین و سرمایه‌ها را جذب کنیم تا شاهد حرکت گسترده‌تری برای آبادانی و توسعه کشور و اشتغالزایی باشیم. رئیس جمهوری در ادامه با تبریک میلاد هشتمین اختر تابناک آسمان امامت و ولایت، گفت: خدمت به ملت توفیق بزرگی برای دولت یازدهم است و دولت همه توان خود را برای رفع مشکلات و دغدغه‌های آنان به کار خواهد گرفت و این استقبال و حضور باشکوه مردم از خادمان خود، قدردانی از نظام مقدس جمهوری اسلامی است. دکتر روحانی با اشاره به اینکه «تمام تلاش دولت بر این بوده که به پیمان و عهدی که با مردم بسته، عمل کند»، به اهمیت و جایگاه اعتماد ملت به دولت پرداخت و اظهارداشت: اساس زندگی ما را اعتماد تشکیل می‌دهد و در این فضا تقویت اعتماد مردم به قوا و دستگاه‌ها یک وظیفه همگانی است. رئیس جمهوری با تاکید بر اینکه «اساس روابط ما با دنیا و سازمانهای بین المللی نیز باید بر پایه اعتماد باشد»، افزود: در دنیا هم اگر می‌خواهیم تعامل داشته باشیم اساسش اعتماد است. اگر به هر بهانه‌ای اعتماد به هم بخورد باید جبران کرد چرا که برهم زدن اعتماد بسیار ساده و برگرداندن آن بویژه در عرصه بین المللی بسیار دشوار است. دکتر روحانی یکی از رسالت‌ها و وظایف امروز همگان را تقویت اعتماد در جامعه دانست و گفت: برای ایجاد اشتغال باید همه ظرفیت‌های کشور بسیج و فعال شود و دست به دست هم دهیم. بدون رونق اقتصادی نمی‌توان اشتغال ایجاد کرد و برای ایجاد رونق اقتصادی، باید پایه‌های اعتماد در جامعه بیش از پیش تقویت شود. رئیس جمهوری با اشاره به اینکه سال گذشته در وزارت ارتباطات ۴۰ هزار شغل ایجاد شد، افزود: بیش از یکهزار و ۵۰۰ شرکت دانش بنیان در کشور فعال شده که این موضوع نیز حرکت خوبی در روند کارآفرینی و ایجاد اشتغال در کشور است. دکتر روحانی در ادامه به اهمیت صنعت گردشگری در توسعه کشور اشاره کرد و گفت: استان همدان با جاذبه‌های فراوان گردشگری می‌تواند در جذب گردشگران داخلی و خارجی جایگاه ویژه‌ای ایفا کند. در ابتدای این جلسه نیز نماینده ولی فقیه و امام جمعه همدان، نمایندگان استان و استاندار گزارش‌های جداگانه‌ای درباره ظرفیت‌ها و مشکلات استان ارائه کردند.
