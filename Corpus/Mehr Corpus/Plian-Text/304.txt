شیراز- عضو هیئت رئیسه مجلس خبرگان رهبری گفت: تحریم‌های دشمنان بر ما از قول خودشان ایجاد یک بحران بود اما همگان دیدند که برای ما فرصت شد. به گزارش خبرنگار مهر، آیت الله احمد خاتمی در جمع زائرین حرم سید علاالدین حسین گفت: فرصتهای مختلف در زندگی انسان وجود دارد که در این مواقع برخی فرصت سوزی می‌کنند مانند زمان پس از رحلت پیامبر (ص) که اگر ملت بدنبال امام علی (ع) رفته بودند امروز ۲ میلیون سرنوشت جهان را در دست نداشت. وی ادامه داد: گروهی فرصت طلب هستند آنان که در شرایط سخت در زمان زندان و تبعیت قبل از انقلاب نبودند در ۸ سال جنگ تحمیلی حضور نداشتند اما تا نشانه هایی از پیروزی پیدا شد خود را شریک دانستند. گروهی دیگر فرصت ساز هستند مانند انبیا که در تنهایی کارهای خود را آغاز کردند. امامان و امام (ره) نیز چنین بود. وی تصریح کرد: گروه دیگر افرادی هستند که از بحران فرصت می‌سازند مانند امام رضا (ع) که به ولایت عهدی دعوت شد و از این بحران فرصت ساخت. وی گفت: تحریم‌های دشمنان بر ما از قول خودشان ایجاد یک بحران بود اما همگان دیدند که برای ما فرصت شد و ما این بحران را به فرصت تبدیل کردیم. وی تصریح کرد: امروز راه ما همان مسیری است که بحران ساختگی دشمنان را به فرصت تبدیل می‌کنیم و در این میان کسانی که زمزمه مذاکره را سر می‌دهند در شرایط کنونی زمزمه ذلت است و اینکه پیامی برای دشمنان صادر شود که ما تحمل تحریم نداریم پیام عزت نیست. وی گفت: مسئله توافق بحث دوم است موضوع اول این است که آمریکا در خیال و خواب خود می‌خواهد در منطقه نفوذ کند و بدنبال شکستن مقاومت در سوریه و لبنان است که پس از آن به عراق وارد شود و آن موقع در همسایگی ما قرار بگیرد و حال جای تعجب است که برخی نمی‌فهمند دفاع در مقابل دشمن از فاصله ۲ هزار کیلومتری بسیار بهتر از دفاع کردن در مقابل یک کشور همسایه است.
