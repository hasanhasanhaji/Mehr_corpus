مشهد- رئیس دانشگاه فردوسی مشهد گفت: متاسفانه شاهد ورودی‌های رشته فیزیک با رتیه پایین در دانشگاه روبرو هستیم که این موضوع یک تهدید برای جایگاه علمی در این رشته محسوب می‌شود. به گزارش خبرنگار مهر، دکتر محمد کافی روز دوشنبه در کنفرانس ملی سالانه فیزیک ایران در دانشگاه فردوسی مشهد بیان کرد: امروز جای تاسف دارد که ورودی‌های رشته فیزیک روز به روز از رتبه علمی پایین‌تری برخوردار می‌شوند و این امر در دانشگاه فردوسی مشهد به عنوان تهدید جدی تلقی شده و سعی شده است دانشجویان ممتاز کشور در این رشته در این دانشگاه بورسیه و جذب شوند. وی افزود: تا سال گذشته بورسیه این دانشگاه فقط به ورودی‌های رشته‌های مهندسی تعلق می‌گرفت اما اینک بورسیه‌ها را به تمام رشته‌ها تعمیم داده ایم. وی گفت: اگر به علوم پایه توجه نشود نباید انتظار پیشرفت در سایر رشته‌ها و شاخه‌ها را داشت و لذا توجه به علومی همچون فیزیک بسیار مهم است. وی با اشاره به اهمیت این علم بیان کرد: اگر ابزار سنجش در علم فیزیک طراحی و ساخته نمی‌شد بسیاری از کشفیات علوم رخ نمی‌داد. وی افزود: از ساده‌ترین ابزارهای معمول مانند دما سنج و فشارسنج تا پیچیده‌ترین ابزار رادیوگرافی و سونوگرافی با پیشرفت در علم فیزیک طراحی و ساخته شده است به نحوی که می‌توان ادعا کرد مادامی که فیزیکدانان به عرصه علم وارد نشدند پیشرفت شایانی در علم حاصل نشد. ۱۲۶۳ مقاله به دبیرخانه کنفرانس فیزیک رسیده است دبیر کمیته علمی کنفرانس فیزیک ایران نیز با ارائه آماری از مقاله‌های دریافتی گفت: تعداد یک هزار و ۲۶۳ مقاله در ۹ شاخه فیزیک از جمله اپتیک و فوتونیک، فیزیک اتمی و مولکولی، نجوم و کیهان شناسی، نانو، ماده چگال تجربی، ماده چگال نظری، ذرات بنیادی، فیزیک هسته‌ای و فیزیک پلاسما به دبیرخانه این کنفرانس ارسال شده است دکتر علیرضا مشفق بیان کرد: از این تعداد ۱۱۶ مقاله و معادل ۹ درصد مقالات به صورت شفاهی و۶۳۲ مقاله و معادل ۵۰ درصد مقالات به صورت پوستر طی چهار روز برگزاری این کنفرانس ارائه می‌شود. دبیر کمیته علمی اظهار کرد: بیشترین تعداد مقالات با ۱۲۰ مقاله در شاخه فیزیک هسته‌ای به این کنفرانس ارائه شده است که ۱۰۱ مقاله آن به شکل پوستر ارائه می‌شود. وی گفت: در این کنفرانس، سه کارگاه آموزشی با عنوان کارگاه آموزشی طرح کسب و کار، کارگاه آموزشی نظری و عملی AFM و کارگاه آموزشی روشهای فیزیک تجربی به همراه یک میزگرد با عنوان میزگرد ارتباط فیزیک با صنعت برگزار می‌شود. وی افزود: این کنفرانس، میزبان پروفسور دایتر مایسنر از کشور اتریش نیز می‌باشد که در روز نخست کنفرانس به ارائه سخنرانی می‌پردازد
