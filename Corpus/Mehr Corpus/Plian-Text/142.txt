وزیر خارجه ایران گفت: راه حل مسائل سوریه را سیاسی می‌دانیم نه نظامی. به نظر ایران احترام به حاکمیت و تعیین سرنوشت سیاسی بر اساس آرای مردم و عدم دخالت خارجی در انتخاب مقامات مربوط به مردم سوریه است. به گزارش خبرگزاری مهر، محمد جواد ظریف وزیر امور خارجه ایران و ولید معلم وزیر خارجه سوریه در دمشق دیدار و درباره آخرین تحولات سوریه و روابط دو جانبه بحث و تبادل نظر نمودند. ظریف با اشاره به ظرفیتهای جدید در صحنه‌های داخلی و بین المللی اظهار داشت: شرایط و رخداد‌های جاری در منطقه بدرستی رویکرد‌های واقع بینانه ایران مبنی بر اینکه داعش و اقدامات شنیع و هولناک آن، مخاطره واقعی جهانی شده است، را به اثبات رساند. وی افزود: اینک ملاحظه کنید نه تنها سوریه، عراق، یمن، لبنان، تونس، آمریکا و فرانسه بلکه جدیداٌ ترکیه و عربستان را نیز با چالش حقیقی مواجه ساخته است. ظریف در تبیین تحولات جاری منطقه گفت: ما راه حل مسائل سوریه را راه حل سیاسی می‌دانیم. به نظر ایران احترام به حاکمیت و تعیین سرنوشت سیاسی بر اساس آرای مردم و عدم دخالت خارجی در امور داخلی مردم بویژه اینکه چه کسانی رهبری سوریه را بعهده داشته باشند این امر مربوط به شان مردم سوریه می‌باشد. ولید معلم هم با اشاره به دستاوردهای بزرگ ایران در ارتباط با پرونده هسته‌ای در عرصه جهانی و منطقه‌ای گفت: ما دستاوردهای ایران را در خصوص پرونده هسته‌ای برای پیشبرد دیپلماسی و گفتمان گفتگو در حل مشگلات منطقه بسیار مهم و حائز اهمیت می‌دانیم.
