به گزارش خبرگزاری مهر، جلسه کمیسیون بررسی راه‌های پاسداری و حراست از ولایت فقیه مجلس خبرگان رهبری در قم برگزار شد. در این جلسه، هجمه‌های اخیر علیه ولایت فقیه و نیز دغدغه‌های اقتصادی رهبر معظم انقلاب و توصیه‌های ایشان به مسئولان نظام درباره مشکلات معیشتی مردم مورد بحث و بررسی قرار گرفت. در این جلسه مصوب شد کمیته‌ای متشکل از برخی اعضای کمیسیون، مباحث مطرح شده را دقیق‌تر بررسی کرده و نتیجه را پس از نهایی شدن در جلسه آینده کمیسیون، جهت اقدام مقتضی به هیئت رئیسه مجلس خبرگان رهبری منتقل کنند. جلسه آینده کمیسیون بررسی راه‌های پاسداری و حراست از ولایت فقیه ۱۵ روز دیگر تشکیل می‌شود.