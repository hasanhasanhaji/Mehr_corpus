مشهد- دبیر مجمع روحانیون مبارز خراسان رضوی گفت: امروز صدای اقلیت جامعه از صدای اکثریت بلند‌تر است و صدا و سیما در اختیار عده محدودی قرار گرفته است. به گزارش خبرنگار مهر، حجت الاسلام علی عجم ظهر امروز در مراسم باز گشایی مجدد دفتر حزب اعتدال و توسعه خراسان رضوی که در تالار ابن سینا مشهد برگزار شد اظهار کرد: عده‌ای معتقدند که آزادی و دموکراسی دین را تضعیف می‌کند حال آنکه عملا مشخص است این محدودیت‌ها و تک صدائی هاست که دین، گناه و خلاف را در جامعه ترویج می‌دهد. وی با طرح این سوال که کدام گناه بالاتر از این همه سوء استفاده و خسارت مالی است که در نهان انجام می‌شود افزود: متاسفانه همه دغدغه مذهب ما این شده است که در محرم لباس سیاه بپوشیم و سینه بزنیم. وی ادامه داد: همه اسلام را تبدیل کردن به حساسیت بر روی حجاب نادرست است که گرچه از اسلام است اما این ارزشهای درجه ده را به جای ارزشهای درجه یک نشاندن و بعد ارزشهای درجه یک را بی اهمیت انگاشتن از عوامل نابودی یک جامعه است. عجم افزود: آنچه می‌تواند این فاجعه تاریخی را از این جامعه دور کند حضور مردم است در سرنوشت خودشان است وهر جا مردم حضور دارند آنجا معجزات بزرگی رخ می‌دهد. دبیر مجمع روحانیون مبارز ادمه داد: امروز صدای اقلیت در جامعه از صدای اکثریت بلند‌تر است و صدا و سیمای ایران تبدیل به رسانه‌ای برای انعکاس صدای اقلیت شده که این یک فاجعه است. وی تاکید کرد: زمانی که رهبر معظم انقلاب گفتند رای مردم حق الناس است منظور ایشان از این حق فقط در شمارش آراء نبود بلکه در نتیجه‌ای است که توسط آرای مردم باید ایجاد شود. عجم بیان کرد: آنچه مسلم است حق مردم باید در عمل اجرا شود و امروز تریبونی در اختیار اکثریت مردم نیست و نتیجه اینکه توافق هسته‌ای را که مورد استقبال مردم قرار گرفت و دستاورد مهمی است اینگونه کم اهمیت جلوه می‌دهند. وی در انتها افزود: این بزرگترین توهین به حق الناس است که صدای اکثریت شنیده نمی‌شود و این به دلیل شکل نگرفتن احزاب سیاسی است و گرنه اگر احزاب و تشکل‌های مردمی که پایه و اساس دموکراسی است شکل بگیرند شاهد این بی عدالتی‌ها نخواهیم بود.
