شرق استان تهران - وزیر جهاد کشاورزی گفت: تلاش‌های فراوانی برای صادرات محصولات گلخانه‌ای انجام و در این راستا موافقت نامه هایی را نیز با کشورهایی نظیر روسیه و عراق امضا شده است. به گزارش خبرنگار مهر، روز پنجشنبه محمود حجتی در حاشیه سفر به جنوبشرق استان تهران و بازدید از طرح تبدیل گلخانه‌های سنتی به نیمه صنعتی با اشاره به میزان سطح کشت گلخانه‌های کشور اظهار داشت: بیش از ۹ هزار هکتار گلخانه در کشور وجود دارد. وزیر جهاد کشاورزی افزود: کشور در زمینه کشت محصولات گلخانه‌ای از پتانسیل و ظرفیت‌های بسیار بالایی برخوردار است اما با توجه به محدودیت و بحران منابع آبی این میزان بسیار کم است. جنوب شرق استان تهران قطب تولید محصولات گلخانه‌ای است وی ادامه داد: باید سالانه سه هزار هکتار به گلخانه‌های کشور اضافه شود اما در سال گذشته با تمام تلاش‌ها تنها ۱۲۰۰ هکتار از اراضی به کشت گلخانه‌ای تبدیل شد. حجتی اضافه کرد: تلاش داریم تا سالانه پنج هزار هکتار به کشت گلخانه‌ای کشور افزوده شود چرا که تنها اگر گوجه فرنگی و خیار به صورت گلخانه‌ای کشت شود، سالانه بیش از سه میلیارد متر مکعب در مصرف آب صرفه جویی خواهد شد. تلاش برای صادرات محصولات گلخانه‌ای وزیر جهاد کشاورزی منطقه جنوبشرق استان تهران را قطب تولید محصولات گلخانه‌ای دانست و گفت: شهرستان‌های ورامین، پیشوا، پاکدشت به عنوان قطب تولید محصولات گلخانه‌ای محسوب می‌شوند و هر روز شاهد افزایش سطح کشت محصولات گلخانه‌ای در این مناطق هستیم. وی متذکر شد: تلاش‌های فراوانی برای صادرات محصولات گلخانه‌ای انجام و در این راستا موافقت نامه هایی را نیز با کشورهایی نظیر روسیه و عراق امضا شده است. ایجاد پایانه صادراتی در ورامین ضروری است حجتی ایجاد امکانات لازم برای صادرات محصولات گلخانه‌ای را مهم ارزیابی کرد و ادامه داد: ایجاد پایانه صادراتی برای صادرات محصولات گلخانه‌ای در ورامین لازم است که امیدواریم در آینده با کمک همه محقق شود. گفتنی است صبح پنج شنبه محمود حجتی وزیر جهاد کشاورزی به همراه جمعی از مسئولان استانی به منظور بازدید از چندین مرکز تولید محصولات کشاورزی و دامی به جنوبشرق استان تهران سفر کرد.