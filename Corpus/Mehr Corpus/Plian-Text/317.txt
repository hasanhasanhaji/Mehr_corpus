نیمه نخست دیدار دو تیم پرسپولیس با فولاد خوزستان در هفته پنجم لیگ برتر با نتیجه مساوی به پایان رسید. به گزارش خبرنگار مهر، هفته پنجم لیگ برتر فوتبال از امروز سه شنبه آغاز شد که در یکی از مسابقات، تیم‌های پرسپولیس با فولاد از ساعت ۱۹: ۰۵ در ورزشگاه غدیر اهواز به مصاف هم رفتند و نیمه نخست این بازی با نتیجه تساوی بدون گل به اتمام رسید. پرسپولیس این بازی را با ترکیب سوشا مکانی، مایکل اومانیا، رضا نورمحمدی، رامین رضاییان، بابک حاتمی، کمال کامیابی‌نیا، احمد نورالهی، هادی نوروزی، امید عالیشاه، فرشاد احمدزاده و مهدی طارمی آغاز کرد. دقایق ابتدایی مسابقه چنگی به دل نمی‌زد و دو تیم نتوانستند آنطور که باید و شاید دروازه همدیگر را تهدید کنند. با این حال از دقیقه ۱۵ به بعد بود که بازی جان گرفت و بازیکنان فولاد فرصتهای نصفه و نیمه‌ای را به دست آوردند. مهمترین صحنه بازی در دقیقه ۳۰ رقم خورد؛ جایی که مهاجم فولاد با یک ضربه سر و روی خروج سوشا مکانی تا آستانه بازکردن دروازه پرسپولیس پیش رفت ولی رامین رضائیان توپ را از روی خط دروازه بیرون کشید. دیگر فرصت خطرناک فولاد در دقیقه ۴۳ به دست آمد که سوشا مکانی با خروج به موقع جلوی گل خوردن سرخپوشان را گرفت. فولاد در این نیمه به خاطر مصدومیت بازیکنانش دو تعویض اجباری داشت. ابتدا بهمن کامل دچار آسیب دیدگی شد و مهدی بدرلو به جای وی وارد زمین شد. همچنین مهدی دغاغله جای حسین ابراهیمی را گرفت تا دست اسکوچیچ برای انجام تعویضهای تاکتیکی بسته شود. پاس‌های اشتباه در میان بازیکنان دو تیم و بخصوص پرسپولیس در نیمه اول زیاد بود و در دقایقی سرعت مسابقه را می‌گرفت. یدالله جهانبازی داور بازی در دقیقه ۳۰ به خاطر گرمای بیش از حد هوا برای دقایقی مسابقه را متوقف کرد تا بازیکنان دو تیم استراحت کنند.
