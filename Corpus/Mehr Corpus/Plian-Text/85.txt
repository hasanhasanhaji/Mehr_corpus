سه سالن نمایشی در شهرستان بجنورد برای اجرای آثار نمایشی دهمین جشنواره سراسری تئاتر رضوی در نظر گرفته شد و برخی آثار نیز در شهرستان‌های اسفراین و شیروان روی صحنه می‌رود. به گزارش خبرگزاری مهر، نمایش‌های درنظر گرفته شده برای این جشنواره در بجنورد در تماشاخانه بلک باکس شمس با ظرفیت ۳۰۰ نفر، تالار گلشن به عنوان بزرگترین سالن قاب عکسی استان خراسان شمالی با ظرفیت حدود ۴۵۰ نفر و تالار حافظ به عنوان سالنی که مجموعه شهرداری در اختیار این جشنواره قرار داده و ۲۵۰ نفر ظرفیت دارد، اجرا می‌شود. در تالار گلشن نمایش‌های ویژه به صورت تک اجرا در ساعت ۲۰: ۳۰ به روی صحنه می‌رود که شامل تئاترهای پدرانه، آنم آرزوست، بوسیدنت به وقت تگرگ ونیم مرده میشوند. همچنین به دلیل سابقه تئاتر در شهرستان‌های اسفراین و شیروان، برخی نمایشهای جشنواره تئاتر رضوی در این دو شهرستان اجرا می‌شود و بنابراین، دو مجتمع فرهنگی در هر یک از این شهرها برای این منظور در نظر گرفته شده که دارای ظرفیت ۳۰۰ نفری هستند. امور هماهنگی گروه‌های نمایشی حاضر در جشنواره نیز انجام شده و با توجه به آنکه بخش عمده اسکان گروه‌ها در کمپ پتروشیمی خواهد بود، برنامه‌های شبانه‌ای شامل مراسم آیینی، رقص‌های سنتی و موسیقی مقامی در نظر گرفته شده است. ضمن آنکه بازدید از اماکن تاریخی و دیدنی شهر بجنورد همچون عمارت مفخم و فضاهای تفریحی مانند باباامان و بشقارداش پیش بینی شده است. همچنین برنامه سفر زیارتی به مشهد برای علاقمندان به حرم حضرت رضا (ع) در روز پنجشنبه ۲۹ مرداد انجام خواهد شد. مراسم افتتاحیه روز شنبه ۲۴ مرداد از ساعت ۱۶ از مسجد امام رضا (ع) شهر بجنورد آغاز خواهد شد و حرکت نمادین به سمت میدان مرکزی شهر به همراه هئیات مذهبی و خدام انجام میشود و در مرکز شهر نیز المان نمادینی که از بارگاه امام رضا (ع) ساخته شده، نصب خواهد شد. مراسم اختتامیه دهمین جشنواره تئاتر رضوی نیز ساعت ۲۰: ۳۰ روز پنجشنبه ۲۹ مرداد انجام می‌شود و احتمال حضور وزیر فرهنگ و ارشاد اسلامی، معاونان وی، سفیر ایران در تاجیکستان و سفیر تاجیکستان در ایران به عنوان مهمان ویژه مراسم اختتامیه وجود دارد.
