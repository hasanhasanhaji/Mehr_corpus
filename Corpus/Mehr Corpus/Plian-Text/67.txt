آستانه‌اشرفیه – امام‌جمعه آستانه‌ اشرفیه با اشاره به شرایط بعد از حصول توافق گفت: ایران اسلامی بعد از توافق ژنو در آستانه یک تحول جهانی است. به گزارش خبرنگار مهر، حجت‌الاسلام محمد ساجدی در اولین خطبه‌های خود در نمازجمعه آستانه اشرفیه بابیان اینکه جامعه ما نیازمند یک تحول علمی است اظهار کرد: اندیشمندان جوان و ایران اسلامی باید تحول علمی را از مکتب امام جعفر صادق (ع) الگو بگیرند. وی با بیان اینکه استفاده از فرصت‌های سیاسی و اجتماعی برای یک جهاد علمی از ویژگی‌های امام جعفر صادق بوده است افزود: امام جعفر صادق با استفاده از این فرصت توانستند بنیاد معارف شیعی را در کلام و فقه و اصول و سایر علوم و دانش‌ها پاتیه گذاری کنند. ساجدی با اشاره به توافق هسته‌ای، گروه مذاکره ‌کننده را فرزندانی انقلابی معرفی کرد که توانستند در مقابل قدرت‌های دنیای امروز که به تعبیر خودشان جامعه جهانی را یدک می‌کشند، توافق‌ هسته‌ای را با نماد شجاعت، تدین و بصیرت تحقق ببخشند. خطیب نماز جمعه آستانه‌اشرفیه ادامه داد: ایران اسلامی در آستانه یک تحول ملی در سطح منطقه‌ای و جهانی است و امیدواریم که برای مردم ایران منشأ خیروبرکت باشد. حجت‌الاسلام ساجدی به ظرفیت‌های علمی، انسانی، فرهنگی و طبیعی آستانه‌اشرفیه اشاره و تأکید کرد: باید با بهره ‌گیری از این ظرفیت‌ها، ایده‌های بزرگ را برای این شهرستان هدف‌گذاری کنیم. جلوی کنسرت‌های موسیقی در آستارا گرفته شود امام جمعه آستارا با ابراز تاسف از باب شدن برگزاری کنسرت‌های مختلط در این شهرستان، خواستار پاسخگویی مسئولان اداره کل فرهنگ و ارشاد اسلامی استان گیلان در این زمینه شد. حجت الاسلام والمسلمین کاظم حافظ نیا در خطبه‌های نماز جمعه شهرستان آستارا از برگزاری کنسرت‌های پی در پی و مختلط در این شهرستان مرزنشین انتقاد کرد و گفت: در این مراسم مختلط، زنان بد حجاب در کنار مردان به بهانه کنسرت موسیقی دور هم جمع می‌شوند و چهره شهرستان شهید پرور آستارا را تخریب می‌کنند. وی با اشاره به برگزاری این کنسرت‌های رنگی به بهانه شادی افزود: اسلام با شادی مخالف نیست، بلکه با برگزاری مجالس گناه آلود مخالفت دارد. حافظ نیا خواستار توجه ویژه مسئولین ذیربط به سخنان رهبر معظم انقلاب اسلامی در این رابطه شد و خاطر نشان کرد: در کنسرت‌های اخیر برگزار شده در آستارا افراد به صورت مختلط، بد حجاب و زننده در مکانی به نام ورزشگاه به شادی می‌پردازند که این موضوع با ارزش یا یک اتفاق فرهنگی نیست، بلکه گناه بوده و یک اقدام ضد دینی است و نباید صورت گیرد. وی همچنین با گرامیداشت یاد و خاطره شهید صارمی خبرنگار خبرگزاری جمهوری اسلامی و ۱۷ مرداد روز خبرنگار اظهار کرد: خبرنگاران هویت رسانه‌ها و مطبوعات و حلقه اتصال بین حاکمیت و مردم هستند. حافظ نیا با بیان اینکه خبرنگاران پیام رسانان صادق و راستین جامعه هستند تصریح کرد: اطلاع رسانی و ارائه اخبار امری ارزشمند است که باید دقیق و برای بر طرف شدن مشکلات مردم باشد. وی افزود: مهمترین ویژگی یک خبرنگار مسلمان و آگاه صداقت در نقد و گفتار است که باید در ارتقای سطح فرهنگ عمومی، دینی و امنیتی جامعه یاری رسان مسئولان باشند
