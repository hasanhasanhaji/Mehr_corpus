بندرعباس - فرمانده ناحیه سپاه بندرعباس از تشییع پیکر هفت شهید غواص و گمنام در استان هرمزگان خبر داد. سرهنگ اباذر سالاری در گفتگو با خبرنگار مهر با اعلام خبر تشییع پیکر هفت شهید غواص گمنام در شهرهای مختلف استان هرمزگان گفت: در دهه صادقیه و همزمان با شهادت امام جعفر صادق (ع) استان هرمزگان میزبان پیکر هفت شهید دفاع مقدس خواهد بود. مراسم استقبال از این شهدای گمنام از مرز ورودی استان کرمان به استان هرمزگان آغاز می‌شود. سرهنگ سالاری اظهارداشت: همرمان با ۱۸ مرداد کاروان شهدای غواص گمنام از پس از استقبال در شهرستان رودان به سمت شهرستان بندرعباس حرکت می‌کنند. در طول مسیر تردد مردم در روستاهای مسیر می‌توانند برای دقایقی پذیرای پیکر پاک شهدا باشند. وی بیان داشت: بعدازظهر روز هجدهم شهدا وارد شهر بندرعباس خواهند شد و با برنامه‌های پیش بینی شده مردم می‌توانند پیکر هفت شهید گمنام را تا مرقد امامزاده سید مظفر همراهی و تشییع کنند. پس از نماز مغرب و عشاء برنامه سخنرانی و خاطره گویی رزمندگان دفاع مقدس را خواهیم داشت. در ادامه در حسینیه امامزاده سیدمظفر برنامه سخنی با شهدا تا سحرگاه روز نوزدهم برگزار خواهد شد. فرمانده ناحیه سپاه بندرعباس افزود: در روز نوزدهم دو شهید در شهرستان قشم تشییع و در جزیره لارک تدفین خواهند شد همچنین دو شهید در شهر هشت بندی پس از تشییع تدفین می‌شود و دو شهید دیگر هم مهمان مردم شهرستان بستک خواهد بود و سپس در مکان مشخص شده در شهر جناح آرام خواهند گرفت. وی خاطرنشان کرد: یک شهید هم روز نوزدهم در مراسم باشکوهی که با حضور مردم برگزار خواهد شد در منطقه یکم نیروی دریایی ارتش در شهرک ولیعصر تدفین می‌شود. سرهنگ در مورد مشخصات و سن شهدا بیان داشت: شش شهید غواصان عملیات کربلای چهار و یک شهید هم در عملیات والفجر یک به درجه شهادت نائل آمده اند. جوان‌ترین شهید ۱۷ سال و بزرگترین شهدا ۲۵ سال سن دارند. وی با اعلام اینکه ۱۸ مرداد یکی از خاطره انگیزترین روزهای استقبال از شهدا خواهد بود. بیان داشت: از مردم شهید پرور و همیشه در صحنه خواهش داریم در طول مسیری با حفظ آرامش همکاری مناسبی با برگزار کنندگان مراسم تشییع داشته باشند.
