مشاور دیپلماتیک رئیس جمهور فرانسه در دیدار با چند نماینده کنگره، ضمن دفاع از کلیت برجام، درباره موضوعاتی مانند بازرسی‌های آژانس و حدود آنها، ۱۰ ساله بودن توافق هسته‌ای با ایران و … ابراز نگرانی کرد. خبرگزاری مهر گروه بین الملل: این روزها بسیاری از رسانه‌های فرانسوی مشغول بازتاب و تحلیل اظهارات «ژاک اودیبر» مشاور دیپلماتیک «فرانسوا اولاند» در دیدار با نمایندگان کنگره آمریکا هستند. صورت ماجرا از آنجا آغاز شد که اخیرا چند تن از اعضای مجلس نمایندگان آمریکا با ژاک اودیبر در کاخ الیزه دیدار کردند تا نظر وی را در خصوص متن برجام جویا شوند. مشاور دیپلماتیک رئیس جمهور فرانسه در این دیدار ضمن دفاع از کلیت برجام، اعلام می‌کند درباره موضوعاتی مانند بازرسی‌های آژانس و حدود آنها، ۱۰ ساله بودن توافق هسته‌ای با ایران و … نگرانی هایی دارد. نقطه اوج سخنان ژاک اودیبر اما؛ جایی است که وی ادعای جان کری مبنی بر اینکه «رد برجام در کنگره منجر به انزوای آمریکا می‌شود» را رد کرده و حتی خطاب به نمایندگان کنگره آمریکا گفته است که در صورت رد توافق نهایی می‌توان دوباره ایران را پای میز مذاکره باز گرداند. مشاور اولاند به این نقطه هم بسنده نکرده و اعلام کرده است: «شاید در صورت رد توافق در کنگره آمریکا بتوان طی دو سال آتی توافق بهتری در این خصوص با ایران منعقد کرد.»! هم اکنون؛ گرچه مشاور اولاند این اظهارات را تکذیب می‌کند اما همه نمایندگانی که در دیدار با وی حضور داشته اند حداقل کلیت رویکرد سلبی وی نسبت به برجام را مورد تایید قرار داده اند. بر این اساس؛ می‌توان این اظهارات مشاور دیپلماتیک اولاند را به عنوان نوعی «پالس مخفی» و غیر مستقیم به جمهوری خواهان آمریکا به حساب آورد. لازم به ذکر است در طول مذاکرات هسته‌ای ۲ سال اخیر، میان برخی اعضای حزب سوسیالیست فرانسه و جمهوری خواهان آمریکا به سبب رویکرد سلبی مشابه نسبت به توافق هسته‌ای با ایران، همزاد پنداری سیاسی خاصی ایجاد شد تا آنجا که حتی در آستانه مذاکرات هسته‌ای اسفندماه سال گذشته در لوزان، عده‌ای از سناتورهای جمهوری خواه آمریکا «تام کاتن» در گفتگو با فاکس نیوز از فابیوس به عنوان وزیر امور خارجه واقعی خود یاد می‌کردند! هم اکنون مشاور دیپلماتیک اولاند پیام اصلی و البته نادرست خود مبنی بر کم هزینه بودن رد برجام توسط کنگره آمریکا را به جمهوری خواهان مخابره کرده است، پیامی که نشان می‌دهد تکلیف کاخ الیزه با برجام همچنان مشخص نیست.
