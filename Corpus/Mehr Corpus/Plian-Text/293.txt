دستیار و مشاور عالی فرماندهی معظم کل قوا گفت: در انجمن ژئوپلیتیک به دنبال این هستیم که از ظرفیت علوم جغرافیایی و ظرفیت این انجمن برای حل قسمتی از مشکلات کشورمان استفاده کنیم. به گزارش خبرگزاری مهر، سرلشکر یحیی صفوی، دستیار و مشاور عالی فرماندهی معظم کل قوا در سفر به استان کردستان، شهر سنندج که به منظور هماهنگی جهت برگزاری هشتمین کنگره انجمن ژئوپلیتیک ایران با عنوان همدلی اقوام ایرانی، انسجام و اقتدار ملی، صورت پذیرفت، در این نشست که با حضور مسئولین استان در محل استانداری برگزار شد، با اشاره به اهداف تاسیس انجمن ژئوپلیتیک ایران گفت: در انجمن ژئوپلیتیک به دنبال این هستیم که از ظرفیت علوم جغرافیایی و ظرفیت این انجمن برای حل قسمتی از مشکلات کشورمان استفاده کنیم و نگاه ما در این انجمن نگاه کاربردی علم است. وی با اشاره به ظرفیت‌های استان کردستان گفت: در این استان، انسان‌های شرافتمند، غیرتمند، و انسان هایی که وابستگی شان به دیانت، ایرانیت و علاقمندی شان به امام بزرگوارمان (ره) است، زندگی می‌کنند. صفوی با اشاره به اهداف برگزاری این همایش گفت: به دنبال آن هستیم تا افرادی که به این همایش دعوت می‌شوند با ظرفیت‌های استان کردستان؛ و پیشرفت و توسعه شهر سنندج و این استان آشنا شوند، اگرچه هنوز انتظارات در خصوص توسعه و آبادانی این استان برآورده نشده است. دستیار و مشاور عالی فرماندهی معظم کل قوا ادامه داد: برخی هنوز فکر می‌کنند که این استان نا امن است اما واقعیت آن است که امنیت سنندج از تهران بیشتر است. شما مطمئن باشید کردستان امن‌تر از تهران است. باید بیایند و شادی و روحیه مردم را ببینند. وی اضافه کرد: انجمن ژئوپلیتیک با داشتن ۴۵۰ نفر دانشجو و استاد متخصص این آمادگی را دارد که در تدوین برنامه ششم استان مشاوره علمی به مسئولین این استان بدهد. این انجمن ظرفیت بالایی دارد و قسمتی از این ظرفیت را در سازمان مدیریت و برنامه ریزی کشور به کار گرفته ایم آنجا کمیته‌ای را به اسم کمیته علوم جغرافیایی و آمایش سرزمینی ایجاد کرده ایم و چه در سطح ملی و چه در سطح استانی در برنامه ششم تأثیر می‌گذاریم. صفوی ادامه داد: استان کردستان ۳۰۰ کیلومتر مرز با عراق دارد و می‌تواند منبعی برای صادرات به کشور مجاور باشد. اعتقاد من این است که کردستان ما همیشه باید آبادتر از کردستان عراق و ترکیه باشد و قلب کردستان سنندج است. و این استان باید الگو و آرزویی برای کردستان عراق و ترکیه باشد. رییس انجمن ژئوپولتیک ایران در پایان گفت: این کنگره بیستم و بیست و یکم مهرماه امسال در دانشگاه کردستان برگزار می‌شود.
