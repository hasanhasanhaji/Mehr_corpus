در پی سفر هیئت عراقی به قم و بازدید از دانشگاه علوم پزشکی قم، پیمان خواهرخواندگی میان این دانشگاه و دانشگاه جابر بن حیان کوفه منعقد شد. به گزارش خبرگزاری مهر، صبح امروز هیئت عراقی متشکل از روسای دانشگاه‌های میسان و جابر بن حیان و همچنین رئیس انجمن تخصص‌های پزشکی کشور عراق در محل دانشگاه علوم پزشکی قم مورد استقبال ریاست و معاونین دانشگاه علوم پزشکی قم قرار گرفتند. رئیس دانشگاه علوم پزشکی قم در این دیدار گفت: کشورهای دوست و همسایه ایران و عراق از دیر باز و به دلیل مشترکات فرهنگی و تاریخی عمیقی که با هم دارند می‌توانند در بسیاری از زمینه‌ها بالاخص حوزه سلامت همکاری‌های بسزایی داشته باشند و این سفر نیز به همین هدف برگزار شده است. وی با اشاره با تاسیس دانشکده طب و دین در قم تاکید کرد: امیدواریم این سفر سرآغاز همکاری‌ها در زمینه تبادل استاد و دانشجو، انتقال تجربیات و همکاری پژوهشی، تحقیقاتی و آموزشی، باشد و پیشنهاد این است که با انعقاد پیمان خواهر خواندگی میان دانشگاه علوم پزشکی قم و دانشگاه جابر بن حیان عراق همکاری‌های بیشتری صورت گیرد. دکتر ایرانی خواه با اشاره به نحوه پذیرش دانشجو در دانشگاه علوم پزشکی قم، افزود: در حال حاضر تعداد ۱۷ دانشجوی عراقی در دانشگاه علوم پزشکی قم مشغول به تحصیل هستند و ما آمادگی و این را داریم که نیمی از سهمیه پذیرش دانشجویان را به دانشجویان خارجی به خصوص از کشورهای اسلامی اختصاص دهیم. رئیس دانشگاه جابر بن حیان نیز در این دیدار ضمن تشکر از حسن میزبانی دانشگاه علوم پزشکی قم گفت: دانشگاه علوم پزشکی قم یکی از دانشگاه‌های مهم کشور ایران به حساب می‌آید و از این که امروز در این دانشگاه حضور دارم خوشحالم. دکتر علی صاحب الشمری ضمن استقبال از انعقاد پیمان خواهر خواندگی میان دو دانشگاه گفت: امیدوارم بتوانیم با بستر سازی مناسب زمینه ایجاد همکاری‌های گسترده‌ای را فراهم کنیم و از تجربیات دانشگاه علوم پزشکی قم در زمینه‌های تحقیقاتی و پژوهشی استفاده لازم را داشته باشیم.
