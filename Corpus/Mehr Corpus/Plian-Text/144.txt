زنجان- مدیرعامل شرکت غله و خدمات بازرگانی منطقه ۱۴ گفت: ۵۴ میلیارد تومان از مطالبات گندمکاران استان از مجموع مطالبات به رقم ۱۲۲ میلیارد تومان پرداخت شد. به گزارش خبرگزاری مهر به نقل از شرکت غله و خدمات بازرگانی منطقه ۱۴ رسول منصوری افزود: استان زنجان جزو استان‌های سردسیر کشور بوده و برداشت محصول گندم در این استان به همراه تقریبا ۶ استان دیگر کشور در آخر برنامه خرید تضمینی کشور در حال انجام است، لذا هر ساله در پرداختی‌های وجه گندم کشاورزان با مشکل تاخیر در پرداخت مواجه هستیم که این امر می‌طلبد مسئولان مرکز پیش‌بینی‌های لازم را برای تخصیص اعتبار و وایز به‌موقع وجه گندم در راستای رضایت کشاورزان در این استان‌ها داشته باشند. وی به رتبه‌بندی و کیفیت نان تولیدی استان نیز اشاره داشت و گفت: با توجه به بررسی‌های پژوهشکده غلات کشور، استان زنجان در تولید نان تافتون رتبه اول کشور، در نان بربری رتبه دوم، در نان سنگک رتبه سوم و در نان لواش رتبه هفتم کشوری را به خود اختصاص داده که از کلیه خبازان در تولید نان با کیفیت تشکر و قدردانی به‌عمل می‌آید. با اعلام اینکه خرید تضمینی گندم کشاورزان در مراکز خرید گندم در تمامی شهرستان‌های تابعه استان به ۲۰۸ هزار تن رسیده است، افزود: با موجودی گندمی که از سال گذشته به سال‌جاری اضافه شده است، استان ذخیره گندم سه سال را داراست. منصوری با اشاره به اینکه بیشترین میزان خرید مربوط به شهرستان خدابنده است، اضافه کرد: کارخانجات آردسازی استان نیز بیشترین میزان گندم امسال را خرید و ذخیره‌سازی کرده‌اند و تقریبا تمامی مراکز خرید گندم تکمیل شده و حتی مراکز تعاونی روستایی بیش از ظرفیت، ذخیره‌سازی گندم کرده است و فقط سیلوی ولایت سلطانیه ۷۰ هزار تن ظرفیت خالی را داراست. وی یادآور شد: در فصل خرید گندم سال‌جاری سیلوی ولیعصر (عج) شهرستان زنجان با افزایش ۶ هزار تنی ظرفیت خود به ۱۲ هزار تن رسید، ولی متاسفانه تکمیل سیلوی بتنی بخش خصوصی یکصدهزار تنی در شهرستان خدابنده به فصل خرید گندم امسال نرسید. منصوری تاکید کرد: تا برنامه خرید سال آتی و با اجرایی شدن طرح توسعه سیلوی ولیعصر (عج) زنجان، سیلوی حیدری ایجرود و زرین‌پیمان خدابنده، شاهد افزایش ۶۰ هزار تنی ظرفیت ذخیره‌سازی گندم در استان خواهیم بود. وی به همکاری و مباشرت تعاونی روستایی استان نیز اشاره داشت و گفت: اتحادیه تعاونی روستایی با ۳۳ مرکز در امر خرید تضمینی گندم استان مشارکت داشته و به‌عنوان مباشر خرید گندم، دو برابر سال گذشته گندم خرید کرده است. مدیرعامل شرکت غله و خدمات بازرگانی استان زنجان اضافه کرد: پیش‌بینی تولید گندم استان زنجان طبق اعلام سازمان جهاد کشاورزی ۲۲۰ هزار تن است که پیش‌بینی می‌شود کل تولید کشاورزان تحویل دولت شود و یک قدم تا تحقق پیش‌بینی این امر باقی است. منصوری اضافه کرد: امسال با کاهش تولید ۱۳۰ هزار تنی گندم نسبت به سال گذشته مواجه بوده‌ایم ولی حجم تحویل گندم به مراکز خرید گندم بالا بوده است؛ چراکه در سال گذشته اواسط مهرماه به خرید ۲۲۰ هزار تن گندم رسیدیم، ولی امروز ۲۱ مردادماه ۲۰۸ هزار تن گندم خرید و ذخیره‌سازی شده است که مهم‌ترین مسئله تغییرات آب و هوایی و زودرس بودن گندم است. منصوری درخصوص کیفیت گندم‌های سال‌جاری، اظهار داشت: کیفیت گندم‌های آبی نسبت به سال گذشته کیفیت بالایی داشته ولی گندم‌های دیمی سال گذشته کیفیت بسیار بالایی داشتند.
