اصفهان – تیم فوتسال کاشی نیلو در هفته هفته لیگ برتر فوتسال باشگاه‌های کشور مقابل فرش‌آرای مشهد متحمل شکست شد تا با یک پله سقوط در جدول رده‌بندی لیگ برتر فوتسال باشگاه‌های کشور، قعرنشین این جدول شود. به گزارش خبرنگار مهر، دیدار تیم‌های فوتسال کاشی نیلوی اصفهان و فرش‌آرای مشهد، قعرنشینان لیگ برتر فوتسال باشگاه‌های کشور عصر امروز در ورزشگاه گل نرگس اصفهان برگزار شد. کاشی نیلو که از ابتدای لیگ برتر نتوانسته عملکرد چندان خوبی از خود به نمایش بگذارد، امروز در تلاش بود که مقابل تیم قعرنشین فرش‌آرای مشهد، پیروزی را ازآن خود کند. شاگردان رضا صادقی در شرایطی در مسابقه امروز بازی می‌کردند که با توجه به شرایط خود در جدول رده‌بندی، چاره‌ای به جز پیروزی در این دیدار نداشتند. کاشی نیلو در این مسابقه تلاش بسیاری برای گلزنی کرد اما نتوانست آنگونه که باید عملکرد خوبی از خود به نمایش بگذارد. فرش‌آرا در نیمه نخست این مسابقه توانست مسلط بر بازی عمل کند و میزبانش را از پیش‌رو بردارد. این بازی در نیمه نخست با نتیجه ۲ بر صفر به سود فرش‌آرای مشهد به پایان رسید. در نیمه دوم اما بازیکنان تیم کاشی نیلو به خود آمدند و مسابقه را به تساوی کشاندند تا این بازی تا دقیقه ۳۵، با نتیجه تساوی دو بر دو دنبال شود. با این حال در دقیقه ۳۵، این تیم فرش‌آرا بود که دوباره گلزنی کرده و پس از آن نیز یک دقیقه مانده به پایان بازی، گل چهارم خود را به ثمر رساند تا با پیروزی ۴ بر ۲، در جدول رده‌بندی لیگ برتر صعود داشته باشد. برای فرش‌آرا در این مسابقه، مسعود سعادتی و مجید خزایی (۳ گل) به ثمر رساندند. گل‌های تیم کاشی نیلو در این مسابقه نیز توسط ابراهیم حسینی و محسن مومنی به ثمر رساند. تیم کاشی نیلو با شکست در این دیدار خانگی، در جدول رده‌بندی لیگ برتر فوتسال باشگاه‌های کشور یک پله سقوط کرد و قعر جدول را به خود اختصاص داد.
