رئیس کمیسیون امنیت ملی و سیاست خارجی مجلس گفت: سیاست‌های غلط آمریکا باعث رشد افسارگسیخته تروریسم در منطقه شده و ادامه این روند، خطری جهانی برای تمام کشورهای دنیاست. به گزارش خبرگزاری مهر، «گوباز سانیکیدزه» رئیس گروه دوستی پارلمانی گرجستان و ایران امروز با علاءالدین بروجردی رئیس کمیسیون امنیت ملی و سیاست خارجی مجلس شورای اسلامی دیدار و گفتگو کرد. بروجردی در این دیدار با اشاره به پیشینه روابط دیرینه تاریخی دو ملت گفت: همواره روابط خوب و مثبتی میان دو کشور برقرار بوده است و مجلس شورای اسلامی از روند رو به رشد مناسبات سیاسی، اقتصادی و فرهنگی فیمابین حمایت می‌کند. وی در ادامه گسترش تروریسم در منطقه را خطری برای همه کشورها دانست و تصریح کرد: سیاست‌های غلط آمریکا باعث رشد افسارگسیخته تروریسم در منطقه شده است و ادامه این روند، خطری جهانی برای تمام کشورهای دنیاست. رئیس کمیسیون امنیت ملی و سیاست خارجی مجلس شورای اسلامی افزود: مبارزه با تروریسم باید با مشارکت تمام کشورهای منطقه به صورت جدی و مستمر انجام گیرد. بروجردی با بیان اینکه جمهوری اسلامی ایران دوستان دوران تحریم را فراموش نمی‌کند، افزود: تحریم‌های ظالمانه علیه کشورمان هیچگونه خللی در روند مناسبات جمهوری اسلامی ایران با کشورهای دوست ایجاد نکرده است. وی در پایان بر اجرایی شدن توافقات اقتصادی و تجاری میان ایران و گرجستان تأکید کرد. سانیکیدزه: تحریم‌ها هیچ کمکی به رفع اختلافات نمی‌کند در ادامه این دیدار، گوباز سانیکیدزه رئیس گروه دوستی پارلمانی گرجستان و ایران نیز، توافق هسته‌ای جمهوری اسلامی ایران با ۱+۵ را از بزرگترین رخدادهای سال‌های اخیر دانست و گفت: توافق طرفین نشان داد، گفتگو و مذاکرات بهترین راه حل است و تحریم‌ها هیچ کمکی به رفع اختلافات نمی‌کند. رئیس گروه دوستی پارلمانی گرجستان و ایران با تأکید بر عزم مقامات سیاسی و پارلمانی کشورش برای توسعه ارتباطات با جمهوری اسلامی ایران، خاطرنشان کرد: دولت و ملت گرجستان همواره از روابط تاریخی میان دو کشور به نیکی یاد می‌کنند و باید از این ظرفیت برای ارتقای سطح مراودات سیاسی، تجاری و فرهنگی به ویژه روابط پارلمانی فیمابین استفاده کرد. وی در پایان بر همکاری مشترک دو کشور در امر مبارزه با تروریسم تأکید کرد و افزود: نقش مثبت جمهوری اسلامی در تحولات منطقه‌ای و در امر مبارزه با تروریسم می‌تواند به برقراری ثبات و تأمین امنیت کمک فراوانی کند.
