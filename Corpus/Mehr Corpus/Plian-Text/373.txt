اردبیل – مدیر پژوهشکده تاریخ اسلام تاکید دارد که مشکل مقالات علمی پژوهشی به لحاظ ادبی جدی است و باید مورد توجه اساتید دانشگاهی قرار گیرد. به گزارش خبرنگار مهر، حجت الاسلام هادی خامنه‌ای ظهر جمعه در مراسم اختتامیه دهمین همایش ترویج زبان و ادب فارسی با بیان اینکه فرهنگ و تاریخ ما ادبیات ما است، تصریح کرد: این در حالی است که امروز در دانشگاه‌های ما به ادبیات کم توجهی می‌شود. وی تاکید کرد: بررسی‌ها نشان می‌دهد به لحاظ علمی پژوهشی مقالات پذیرفته است اما به لحاظ ادبی و حتی املایی و قلمی مقالات با مشکل مواجه اند. مدیر پژوهشکده تاریخ اسلام متذکر شد: متاسفانه این ایرادها حتی در مقالات دانشجویان دکتری نیز مشاهده می‌شود و بسیاری از جمله بندی‌ها انسجام کافی ندارند. خامنه‌ای با تاکید به اینکه در مقالات به کاربری متناسب کلمات توجه نمی‌شود، بیان داشت: کیفیت جمله بندی نیز در اغلب مقالات علمی پژوهشی مناسب نیست. وی به کاربری ناصحیح کلمات عربی در نوشته‌های علمی اشاره کرد و با تاکید به کاربری نادرست حروف اضافه تصریح کرد: آسیب شناسی مقالات علمی نشان می‌دهد اساتید دانشگاهی باید به این موارد توجه داشته و به آموزش و استفاده صحیح ادبی در مقالات علمی توجه نشان دهند. مدیر مسئول مجله مطالعات تاریخ اسلام در تشریح اهداف فعالیت پژوهشکده تاریخ اسلام ادامه داد: این موسسه با هدف پاسخگویی به ابهامات نوشته هایی که در طول ۱۴ قرن نوشته شده تشکیل شده است. حجت الاسلام خامنه‌ای از فعالیت شش گروه علمی پژوهشی در این موسسه خبر داد و اضافه کرد: این گروه‌ها شامل سیره پیامبر (ص)، رجال و شخصیت‌های تاریخ اسلام، جریان‌های فکری تاریخ اسلام، جغرافیای تاریخ اسلام، متودولوژی تاریخ شناسی و تاریخ و همکاری‌های بین رشته‌ای است.
