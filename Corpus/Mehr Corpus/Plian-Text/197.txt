مدیرعامل بانک سرمایه از ارایه خدمات ویژه به فرهنگیان کشور خبر داد و گفت: با راه اندازی باشگاه بزرگ مشتریان، دارندگان تک کارت می‌توانند از تخفیف فروشگاه بزرگ و تولیدکنندگان محصولات داخلی بهره مند شوند. به گزارش خبرنگار مهر، خیرالله بیرانوند در جمع خبرنگاران با بیان اینکه، این بانک در نظر دارد با توسعه زیرساخت‌های حوزه بانکداری الکترونیک خدمات مؤثر و نوینی را ارایه دهد، افزود: در همین ارتباط کیوسک الکترونیکی ارائه دهنده خدمات بانکداری الکترونیک در مراکز فرهنگی کشور که مورد رجوع و استفاده قشر فرهنگیان و سایر مشتریان است که با همکاری وزارت آموزش و پرورش، نصب و راه اندازی شده است. وی، از راه اندازی باشگاه بزرگ مشتریان سرمایه ایرانیان توسط بانک سرمایه خبر داد و اظهار داشت: در این باشگاه شرایطی ایجاد شده تا مشتریان و دارندگان تک کارت بانک سرمایه بتوانند از تخفیف ده‌ها فروشگاه بزرگ و تولیدکنندگان محصولات باکیفیت داخلی بهره مند گردند. به گفته مدیرعامل بانک سرمایه، در بستر این باشگاه، تولیدکنندگان و ارائه دهندگان خدمات، با طیف گسترده‌ای از مشتریان و دارندگان تک کارت بانک سرمایه مواجه خواهند بود که این طرح ملی خود می‌تواند منشأ سودآوری کلان و بالا رفتن حجم فروش کالا و یا خدمات آنان شده و منجر به افزایش تولید محصولات داخلی و گسترش فضای کسب و کار در کشور گردد و از سوی دیگر مشتریان هم از تخفیف بالای محصولات و خدمات بهره مند گردند. بیرانوند تصریح کرد: باجه تک کارت برای معلمان شاغل و بازنشسته که حدود یک میلیون و ۷۰۰ هزار نفر هستند مورد بهره برداری قرار می‌گیرد ضمن اینکه قرار است ۱۳ میلیون دانش آموز نیز با صدور کارت نشاط به این جمع بپیوندند.
