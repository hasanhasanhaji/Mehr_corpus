اصفهان - عضو شورای شهر اصفهان گفت: رشد قارچ‌گونه نمایشگاه‌های اتومبیل در خیابان جی، مشکلاتی را برای عابران و شهروندان ایجاد کرده و ضروری است که شهرداری نسبت به ساماندهی این نمایشگاه‌ها اقدام کند. به گزارش خبرنگار مهر، محمدرضا فلاح پیش از ظهر دوشنبه در یکصدمین جلسه علنی شورای اسلامی شهر اصفهان در قالب تذکر، آلودگی بصری را یکی از چالش‌های شهر اصفهان عنوان کرد و اظهار داشت: این معضل، آرامش شهروندان را بر هم زده است و در این راستا مخدوش شدن مبلمان شهری و سد معبر نیز به این آلودگی دامن زده است. وی در ادامه با اشاره به اینکه سد معبر نیز یکی دیگر از معضلات شهر اصفهان است، افزود: باید توجه داشت که سد معبر صرفاً چند تا جعبه و صندوق میوه و یا بساطی که در کنار پیاده‌روها پهن می‌کنند نیست، خودرو و ماشینی که توسط نمایشگاه داران در پیاده رو یا کنار خیابان پارک می‌شود نیز شامل سد معبر می‌شود. عضو شورای اسلامی شهر اصفهان اضافه کرد: متأسفانه در خیابان جی شاهد هستیم که نمایشگاه داران اتومبیل، خیابان و پیاده‌روها را انحصاری کرده و توجهی نیز به هشدارها و اخطارهای داده شده، ندارد. وی با بیان اینکه رشد قارچ گونه نمایشگاه‌های اتومبیل در خیابان جی، مشکلاتی را برای عابران و شهروندان ایجاد کرده است، افزود: براساس تبصره یک بند دو ماده ۵۵ قانون شهرداری یکی از وظایف ذاتی شهرداری جلوگیر از سد معبر و اشتغال پیاده‌رو‌ها و استفاده غیر مجاز از آنهاست و شهرداری باید به این مهم توجه داشته باشد. فلاح بیان داشت: شهرداری و مدیریت پیشگیری و رفع تخلفات شهری و شهرداری باید با همکاری پلیس راهور و اتحادیه مربوطه به نمایشگاه‌داران اتومبیل که رعایت حقوق عابران پیاده را نمی‌کنند اخطار داده و در صورتی که به اخطارها اعتنایی نمی‌کنند با هماهنگی با مراجع قضایی نسبت به پلمپ واحد صنفی اقدام کنند در پایان از شهرداران و سازمان میادین و ساماندهی مشاغل شهری می‌خواهم که با دعوت از بخش خصوصی نسبت به ایجاد شهرک یا مراکز خرید و فروش خودرو اقدام کنند.
