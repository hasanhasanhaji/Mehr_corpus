علی آبادکتول- نماینده مردم تهران در مجلس شورای اسلامی گفت: دولت باید به موازات سیاست خارجی به داخل هم بیشتر توجه کند و رئیس جمهور باید کاستی‌ها را برطرف کند. به گزارش خبرنگار مهر، علی مطهری، شامگاه جمعه در جشن بزرگ هفته دولت تدبیر و امید، گفت: امام رضا (ع) با اقشار مختلف مردم مناظره می‌کرد و با منطق و استدلال پاسخ می‌دادند لذا نوع برخورد مخالفان باید از امامان درس گرفته و به مخالفان اجازه اظهار نظر دهند. وی افزود: نباید فراموش کنیم که چه خون هایی برای انقلاب دادیم و چه عزیزانی را برای انقلاب فدا کردیم. شهیدان رجائی و باهنر از سرمایه‌های انقلاب بودند. وی با بیان این که اگر بنا بود امامان با مخالفان با خشونت برخورد کنند اثری از اسلام نبود، تصریح کرد: سیاست ما بر اساس آموزه‌های قرآن نباید حذف رقیب باشد زیرا کار غلطی است. اینکه گروهی بخواهد گروه دیگر را از صحنه خارج کند اشتباه است و کشور را باید همه اداره کنیم. مطهری با اشاره بحث امام و نبوت گفت: مقام امامت بالاتر از نبوت است زیرا امامت راهبری جامعه بوده و سخت‌تر است. وی افزود: انسان باید همه ارزش‌ها را هماهنگ رشد دهد تا جامعه متعادل گردد. وی با بیان این که جامعه نامتعادل همانند عکس‌های کاریکاتوری است، تصریح کرد: شهید مطهری می‌گوید غالبا جامعه از درایت به باطل و گمراهی کشیده نمی‌شود بلکه از افراط و تفریط به فساد کشیده می‌شود. مطهری گفت: نباید تلاش‌های دولت‌ها را کنار بگذاریم و باید از روسای جمهور سابق استفاده کنیم. باید از تجربه خاتمی در سیاست خارجی، هاشمی در زمینه کشورهای عربی و عربستان و احمدی نژاد هم در آمریکای لاتین بهره گرفت. وی با تاکید بر این که دولت در سیاست خارجی موفق بوده است، گفت: «برجام» گواه این مطلب است. غربی‌ها هیچگاه وارد مذاکره با کشورها نمی‌شوند مگر اینکه روی قدرت سیاسی و ایدئولوژیک آن کشور حساب کنند و حال قدرت ایران را احساس کردند و آمدند پای میز مذاکره. نماینده مردم تهران در مجلس شورای اسلامی، اظهار کرد: دولت باید به موازات سیاست خارجی به داخل هم بیشتر توجه کند و رئیس جمهور باید کاستی‌ها را برطرف کند. وی خاطرنشان کرد: در بحث فرهنگ هم دولت‌ها باید حساس باشند و سبک زندگی اسلامی را تقویت کنند. مطهری با بیان این که در آینده نیاز به مجلس قوی و کارآمد داریم زیرا راه برون رفت از بسیاری از مشکلات است، اضافه کرد: باید تلاش کنیم افرادی خوش فکر و مستقل و دارای حریت و آزادی فکر وارد مجلس شوند.
