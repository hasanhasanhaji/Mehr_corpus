کرمانشاه- مدیر کل اوقاف و امور خیریه استان کرمانشاه از برگزاری مرحله شهرستانی سی و هشتمین دوره مسابقات قرآن کریم در این استان خبر داد. به گزارش خبرنگار مهر، حجت الاسلام سید محمد باقر حسینی اراکی صبح امروز پنج شنبه در نشستی خبری، اظهار داشت: سی و هشتمین دوره مسابقات قرآن کریم استان کرمانشاه در مرحله شهرستانی به مدت دو هفته از یکم تا چهاردهم شهریور ماه سال جاری برگزار خواهد شد. وی با بیان اینکه این مسابقات در رشته‌های حفظ، قرائت، ترتیل و مفاهیم قرآن کریم برگزار می‌شود، افزود: فرصت ثبت نام برای حضور در این مسابقات تا پایان مرداد ماه تعیین شده است. مدیر کل اوقاف استان کرمانشاه همچنین از برگزاری بیستمین دوره مسابقات ابتهال، دعاخوانی، مدیحه‌ سرایی و همخوانی قرآن کریم در کرمانشاه و همزمان با مسابقات قرآن مرحله شهرستانی خبر داد. حسینی اراکی خاطر نشان کرد: برگزیدگان این مرحله به مسابقات استانی که ۱۵ آبان ماه برگزار خواهد شد راه پیدا می‌کنند که منتخبان این دوره نیز برای حضور در مسابقات کشوری معرفی خواهند شد. مدیر کل اوقاف و امور خیریه استان کرمانشاه، یادآور شد: مسابقات در بخش برادران و خواهران و برای رده سنی بالای ۱۸ سال برگزار خواهد شد. وی در ادامه اظهار داشت: شرکت‌ کنندگان در رشته حفظ ۵ جزء تا مرحله استانی و در حفظ ۱۰ و ۲۰ جزء تا مرحله کشوری مسابقات پیش خواهند رفت. حسینی اراکی افزود: همچنین شرکت کنندگان در رشته حفظ کل و قرائت به مرحله بین المللی و شرکت کنندگان در رشته‌های مفاهیم، ابتهال، اذان و دعا خوانی نیز به مرحله کشوری راه پیدا خواهند کرد. وی سکونت در محل برگزاری مسابقات برای شرکت کنندگان را الزامی عنوان کرد و یادآور شد: حدود ۶۰ هزار نفر برای شرکت در این مسابقات ثبت نام کرده اند.
