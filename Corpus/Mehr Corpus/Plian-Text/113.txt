مانه و سملقان- استاندار خراسان شمالی گفت: برای تکمیل طرح‌های نیمه تمام باقی مانده از دولت‌های نهم و دهم در این استان بیش از ۲۰ هزار میلیارد تومان اعتبار لازم است. به گزارش خبرنگار مهر، سیدعلی اکبر پرویزی صبح دوشنبه در نشست با اعضای شورای اسلامی، دهیاران و مسئولان شهرستان مانه و سملقان، اظهار کرد: بسیاری از مشکلات موجود کشور ناشی از اشتباهات مدیران گذشته است. وی با بیان این که عدم برنامه ریزی و مدیریت صحیح در دولت‌های نهم و دهم موجب مشکلات و سردرگمی دولتمردان فعلی در استان شده است، افزود: دولت یازدهم از ابتدای فعالیت خود تلاش زیادی برای رفع مشکلات و کاستی‌های موجود کرده است. نماینده عالی دولت تدبیر و امید در خراسان شمالی ادامه داد: مسیر خدمت صادقانه از اهداف اصلی دولت تدبیر و امید است زیرا وقتی کابینه تدبیر و امید دولت را تحویل گرفت متاسفانه مشکلات و نواقص، بیش از حد تصور بود و اگر توافق ژنو حاصل نمی‌شد معلوم نبود سرنوشت کشور به کجا می‌انجامید. پرویزی با بیان این که از دولت‌های نهم و دهم هزاران پروژه نیمه تمام در خراسان شمالی باقی مانده است، اضافه کرد: اعتبارات مورد نیاز برای اجرا و تکمیل پروژه‌های نیمه تمام دولت قبلی در استان بالغ بر ۲۰ هزار میلیارد تومان است و به همین دلیل نیز دولت فعلی هیچ پروژه جدیدی را شروع نخواهد کرد. وی در ادامه با اشاره به فعالیت‌های دولت سابق در روستاها، گفت: شیوه کاری که در دولت‌های نهم و دهم در مناطق روستایی انجام شد بسیار غلط بود چرا که غالب طرح‌های اجرایی در این مناطق نتایج عکس داشت. پرویزی با بیان این که بهداشت آب شرب و مسائل خدماتی برای مردم روستا بسیار ضروری است، اضافه کرد: در این راستا از ابتدای دولت یازدهم تاکنون در خراسان شمالی اقدامات مناسبی صورت گرفته است. وی گفت: در حوزه آموزش و پرورش شهرستان مانه و سملقان نیز با وجود آنکه در دولت قبل فضاهای آموزشی این شهرستان فاجعه آمیز بود، با برنامه ریزی تا پایان سال آینده این مشکلات برطرف خواهد شد. پرویزی اضافه کرد: در هفته دولت چند پروژه بزرگ گازرسانی به روستاهای بزرگ شهرستان کلنگ زنی خواهد شد در حالی که اکنون گازرسانی به بسیاری از روستاهای شهرستان مانه و سملقان در حال اجرا است. وی افزود: در حوزه آب و فاضلاب شهری این شهرستان نیز اقدمات خوبی صورت گرفته که ضمن تامین آب مطمئن برای این شهرستان، آب ۵۲ روستای در مسیر سد شیرین دره را تا پایان سال ۹۵ از محل مصوبات سفر ریاست جمهوری تامین می‌شود. پرویزی از شوراها و دهیاران خواست نگذارند کسانی خدمات دولت را به نفع خود مصادره می‌کنند زیرا این افراد با توسعه و پیشرفت استان در بخش‌های آموزشی و بهداشتی و خدماتی مخالفند. استاندار خراسان شمالی تصریح کرد: در حالی که دولت تدبیر و امید به خاطر نارسایی‌ها و کمبودها از مردم عذرخواهی می‌کند، در عین حال با تمام توان برای رفع مشکلات موجود در حال تلاش و فعالیت است.
