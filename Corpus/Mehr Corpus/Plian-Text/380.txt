به گزارش خبرنگار مهر، سیما سادات لاری، بعد از ظهر چهارشنبه در ارتباط زنده تلویزیونی، به ارایه تازه ترین آمار کرونا در کشور پرداخت. وی با اشاره به شناسایی ۲۳۸۸ مورد جدید کرونا در کشور طی شبانه روز گذشته، گفت: تا کنون ۲۶۴ هزار و ۵۶۱ نفر از جمعیت کشور به این بیماری مبتلا شده اند. لاری، تعداد فوتی ها در ۲۴ ساعت گذشته را ۱۹۹ نفر اعلام کرد و افزود: بر همین اساس، تا کنون ۱۳ هزار و ۴۱۰ نفر از هموطنان بر اثر ابتلاء به این بیماری جان خود را از دست داده اند. سخنگوی وزارت بهداشت، آمار بهبود یافتگان را ۲۲۷ هزار و ۵۶۱ نفر اعلام کرد و گفت: در شرایط کنونی، تاکنون ۳۴۱۱ نفر از بیماران کرونا در وضعیت شدید و تحت مراقبتهای ویژه قرار دارند. لاری افزود: تاکنون دو میلیون و ۴۸ هزار و ۴۹ نمونه مورد آزمایش تشخیص کووید ۱۹ در کشور انجام شده است. سخنگوی وزارت بهداشت در ادامه با بیان اینکه همانند روز گذشته استان های آذربایجان های شرقی و غربی، ایلام، بوشهر، خراسان رضوی، خوزستان، زنجان، کردستان، کرمانشاه، گلستان، مازندران و هرمزگان در وضعیت قرمز قرار دارند، گفت: استان های تهران، فارس، اردبیل، اصفهان، البرز، خراسان جنوبی، سیستان و بلوچستان، کرمان، کهگیلویه و بویراحمد، لرستان، همدان، یزد و خراسان شمالی نیز در وضعیت هشدار قرار دارند.