هیات نفتی کره جنوبی به ریاست معاون وزیر تجارت، صنعت و انرژی این کشور آسیایی در حالی شهریور ماه به تهران سفر می‌کند که بزرگترین پالایشگر آسیا خواستار افزایش واردات نفت از ایران شده است. به گزارش خبرنگار مهر، پس از آنکه دور جدید مذاکرات ایران با شرکت هیوندایی کره جنوبی به‌منظور از سرگیری فعالیت‌ها در صنایع پتروشیمی کشور آغاز شد، پیش بینی می‌شود به زودی دور جدید مذاکرات ایران با چند شرکت بزرگ پیمانکار و پالایشگر کره‌ای در تهران آغاز شود. تا پیش از اعمال تحریم‌ها علیه صنایع نفت، گاز و پتروشیمی ایران شرکت هایی همچون جی اس، هیوندایی و حتی در مقاطعی سامسونگ به عنوان برندهای معتبر کره جنوبی سابقه همکاری و مشارکت داشته اند و در بخش فروش نفت و میعانات گازی هم چهار پالایشگاه بزرگ کره‌ای از جمله اس کی انرژی مشتری طلای سیاه ایران بودند. همزمان با قوت گرفتن احتمال لغو کامل تحریم‌ها و سفر چندین هیات تجاری و اقتصادی اروپایی و آسیایی به ایران، شهریور مله سال جاری یک هیات نفتی کره جنوبی هم برای دیدار و گفتگو با مقامات نفت و انرژی ایران مسافر تهران خواهند شد. از این رو سفر ٢ گروه از هیئت اقتصادی کره به تهران در دستور کار قرار گرفته است که گروه نخست، هفته اول شهریور ماه و متعاقب آن هیئتی دیگر به ریاست معاون وزیر تجارت، صنعت و انرژی کره جنوبی عازم تهران خواهند شد. سفارت جمهوری اسلامی ایران در سئول اعلام کرده است: ایل هو یو، وزیر زمین، امور زیر بنایی و حمل و نقل کره جنوبی به همراه یک هیئت دیگر اقتصادی از جمله افرادی هستند که هفته نخست شهریور ماه به تهران سفر می‌کنند. علاوه بر این، سان جیک یون، معاون وزیر تجارت، صنعت و انرژی کره جنوبی نیز با فاصله زمانی کوتاهی، به همراه تعدادی از مقامها و بازرگانان مطرح این کشور به تهران سفر خواهد کرد تا در زمینه راههای گسترش روابط اقتصادی و تجاری ٢ کشور و حضور موثر شرکت‌های کره‌ای در ایران با همتایان ایرانی خود بحث و گفتگو کنند. سفر یون بیونگ سه، وزیر امور خارجه کره جنوبی نیز در دستور کار مسئولان این کشور قرار دارد که پس از هماهنگی‌های لازم، زمان انجام این سفر نیز در آینده اعلام می‌شود. در این بین مسئولان شرکت «اس کی انرژی» کره جنوبی به عنوان بزرگترین شرکت پالایش نفت آسیا اخیرا بار دیگر به منظور افزایش واردات نفت خام و میعانات گازی از ایران اعلام آمادگی کرده اند. به گزارش مهر، هم اکنون به طور متوسط روزانه حدود ۱۲۵ تا ۱۳۰ هزار بشکه نفت خام ایران به پالایشگاه‌های کره جنوبی صادر می‌شود که امکان ۱۰۰ هزار بشکه‌ای صادرات نفت خام به پالایشگاه‌های این کشور آسیایی در دوران پسا تحریم وجود دارد.
