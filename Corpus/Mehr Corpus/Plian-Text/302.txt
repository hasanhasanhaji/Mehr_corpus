مشهد - همزمان با شب میلاد علی بن موسی الرضا (ع) با برپایی محفل انس قرآن با حضور قاریان بین المللی شمیم معنویت در صحن جامع رضوی حرم مطهر وزیدن گرفت. به گزارش خبرنگار مهر، همزمان با شب میلاد حضرت علی ابن موسی الرضا (ع) هزاران نفر از دلدادگان و عاشقان ولایت با شرکت در بزرگترین محفل قرآنی بعد از نماز مغرب و عشاء در صحن جامع رضوی با قاریان بین المللی هم صدا شدند. زائران و مجاوران حرم رضوی که در ایام دهه کرامت رضوی همه روزه در رواق امام خمینی (ره) و دارالقرآن الکریم حرم مطهر میهمان محفل قرآنی بودند در شب میلاد ثامن الحجج (ع) نیز دل‌های خود را با نوای دلنشین قران صیقل دادند. در این محفل انس و باشکوه معنوی که با نوای دلنشین قاریان برجسته از جمله سید جواد علمی و حمید شاکر نژاد همراه بود اجرای گروه تواشیح فدک الزهرا (س) دل‌های بسیاری از شرکت کنندگان در این مراسم را با نوای قرآنی گره زد. برپایی شب شعر ملکوت هشتم صحن جامع رضوی و تالار نور مشهد مقدس نیز در دهه کرامت امسال و در آستانه میلاد با سعادت هشتمین اختر تابناک اسمان ولایت و امامت میزبان مراسم شعر خوانی با حضور شاعران برجسته کشور شد. برگزاری شب شعر ملکوت هشتم توسط انجمن ادبی رضوی وابسته به موسسه آفرینش‌های هنری آستان قدس رضوی در مشهد مقدس با حضور محمد نیک، محمدجواد آسمان، خسرو احتشام فر، علیرضا قزوه، هادی جان فدا، عبدالجبار کاکایی، محمدجواد غفورزاده (شفق)، قاسم صرافان، غلامرضا شکوهی، محمدعلی سالاری، قربان ولیئی، نادر بختیاری و سیدرضا مویدخراسانی و با خوانش اشعار آیینی برگزار شد. رونمایی از دو قطعه موسیقیایی با عناوین «ماه شب افروز» و «قبله عاشقان» و همچنین دو کتاب «نیایش نامه» و «شمیم بهشت» با از جمله مراسم حاشیه‌ای شب شعر ملکوت هشتم در مشهد مقدس بود.
