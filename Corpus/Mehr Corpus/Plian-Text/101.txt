رئیس مجلس شورای اسلامی گفت: به نظر می‌رسد، آمریکا در حال بازی با مهره داعش در منطقه است و عدم اقدام جدی آنها در قبال این پدیده شوم، آن را به سمت تشدید جنایت تحریک کرده و این به ضرر ثبات در منطقه است. به گزارش خبرگزاری مهر، «ایوتسا داچیچ» وزیر امور خارجه صربستان که به تهران سفر کرده است، با علی لاریجانی رئیس مجلس شورای اسلامی دیدار و گفتگو کرد. لاریجانی در ابتدای این دیدار، با اشاره به پیشینه خوب مناسبات دو کشور گفت: ایران و صربستان می‌توانند در زمینه‌های سیاسی، اقتصادی، صنعتی و علمی-دانشگاهی با هم همکاری داشته باشند. وی بر لزوم افزایش رفت و آمد مقامات سیاسی و پارلمانی دو کشور به منظور فراهم کردن زمینه‌های لازم برای ارتقاء سطح روابط ایران و صربستان در زمینه‌های مختلف تاکید کرد. رئیس مجلس شورای اسلامی، با اشاره به تحولات منطقه به مقایسه آن با تحولات بالکان در دهه گذشته پرداخت و افزود: تحولات کنونی در خاورمیانه نیز همانند بحران بالکان تا حد زیادی در نتیجه دخالت عوامل بیرونی است که نمی‌خواهند آرامش به منطقه بازگردد. لاریجانی با انتقاد از عدم برخورد جدی آمریکا و همپیمانانش با معضلات کنونی در منطقه بیان کرد: به نظر می‌رسد، آمریکا در حال بازی با مهره داعش در منطقه است و عدم اقدام جدی آن‌ها در قبال این پدیده شوم، آن را به سمت تشدید جنایت تحریک کرده و این به ضرر صلح و ثبات در منطقه است. وی در پایان گفت: توسعه روابط دوستانه با کشور‌های حوزه بالکان به ویژه جمهوری صربستان مورد توجه مسئولین جمهوری اسلامی ایران قرار دارد. برگزاری کمیسیون اقتصادی مشترک ایران و صربستان در آینده نزدیک در ادامه این دیدار، ایوستا داویچ با اشاره به نقش و جایگاه برجسته جمهوری اسلامی ایران در منطقه و جهان گفت: صربستان خواستار توسعه مناسبات با ایران در همه زمینه هاست و در این راستا همکاری‌های پارلمانی میان مجالس دو کشور از اهمیت بالایی برخوردار است. وی از برگزاری کمیسیون اقتصادی مشترک دو کشور در آینده نزدیک خبرداد و گفت: توسعه و گسترش ارتباطات و همکاری‌ها با ایران در زمینه‌های، اقتصادی، صنعتی و علمی دانشگاهی و توسعه صنعت گردشگری مورد توجه جدی مسئولان صربستان قرار دارد. وزیر امور خارجه صربستان با انتقاد از دخالت برخی قدرت‌های بزرگ در مناطق مختلف جهان از جمله بالکان تصریح کرد: تلاش در جهت شعله‌ور کردن درگیری میان گروه‌های قومی و مذهبی با هدف تجزیه کشورهای بزرگ، سیاستی نادرست است که موجب گسترش بی‌ثباتی در مناطق مختلف جهان می‌شود. وی برخورد دوگانه با مسائل بین المللی از جمله مبارزه با تروریسم را موجب حادتر شدن این گونه معضلات دانست و از آن انتقاد کرد. ایوستا داویچ در پایان این دیدار خاطرنشان کرد: همکاری و رایزنی مستمر مسئولان سیاسی و پارلمانی دو کشور نقش موثری در ارتقای سطح مناسبات ایران و صربستان دارد.
