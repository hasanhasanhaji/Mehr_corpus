خرم آباد - تور خبری - صنعتی شرکت شهرک‌های صنعتی استان لرستان با حضور خبرنگاران برگزار شد. به گزارش خبرنگار مهر، تور خبری - صنعتی شرکت شهرک‌های صنعتی استان امروز یکشنبه با حضور خبرنگاران، اصحاب رسانه و صنعگران لرستان برگزار شد. در این تور خبری - صنعتی خبرنگاران و صنعتگران استان از منطقه ویژه اقتصادی لرستان در شهرستان ازنا و برخی از واحدهای تولیدی مستقر در این منطقه ویژه بازدید کردند. فرزاد محمدی مدیرعامل شرکت شهرک‌های صنعتی استان لرستان در حاشیه برگزاری این تور خبری - صنعتی در جمع خبرنگاران با اشاره به اینکه برگزاری تور‌های بازدید از واحدهای تولیدی و مناطق ویژه اقتصادی استان برای ایجاد تنوع در حوزه عملکردی واحدهای صنعتی و شناخت بیشتر جامعه هدف از واحدهای تولیدی لرستان است، اظهار داشت: برگزاری تورهای صنعتی در لرستان تبدیل به یک الگو برای سایر استان‌ها شده است. وی با بیان اینکه در راستای توسعه عمل تورهای صنعتی چند نوع تور بازدیدی را تعریف کرده ایم، تصریح کرد: تورهای بازدیدی دانش آموزی، اساتید، خبرگان صنعتی، پیوند بین صنایع کوچک و بزرگ، خبری و … را تدوین کرده ایم. مدیرعامل شرکت شهرک‌های صنعتی استان لرستان با اشاره به اینکه برگزاری ۱۱ تور صنعتی را به سازمان صنایع کوچک و شرکت شهرک‌های صنعتی کشور پیشنهاد داده ایم، گفت: تا کنون تورهای صنعتی دانش آموزی، پیوند بین صنایع کوچک و بزرگ و تور خبری در استان برگزار شده است. محمدی هدف از راه اندازی تور خبری - صنعتی را استفاده از ظرفیت رسانه‌ها برای جلب سرمایه گذاری‌های بیشتر در استان و نمایش ظرفیت‌های صنعتی لرستان را دانست و افزود: در این تورهای صنعتی افراد با ظرفیت‌های استان آشنا شده و در صورت تمایل می‌توانند به سرمایه گذاری در این واحدهای تولیدی بپردازند
