اردبیل – مدیرکل بهزیستی استان اردبیل به ضرورت تدوین نقشه راه پیشگیری اولیه از اعتیاد در این استان تاکید کرد. به گزارش خبرنگار مهر، رویا احمدیان بعد از ظهر جمعه در جمع اعضای کمیته پیشگیری شورای هماهنگی مبارزه با مواد مخدر با اذعان به طراحی و اجرای نقشه راه پیشگیری از اعتیاد طی پنج سال اخیر تمدید اجرای این طرح برای پنج سال دوم را نیز تاکید کرد. وی با بیان اینکه تمامی پژوهش‌ها و مطالعات نشان می‌دهد پیشگیری به مراتب کم هزینه‌تر همراه با خروجی بیشتر به نسبت درمان و مبارزه است، افزود: شورای هماهنگی مبارزه با مواد مخدر نیز بخش عمده‌ای از توان خود را معطوف به امر پیشگیری کرده است. مدیر کل بهزیستی استان به اولویت آموزش پیشگیری اولیه از اعتیاد در محیط‌های کاری تاکید و اضافه کرد: به منظور پیشگیری باید از تمامی ظرفیت‌های جامعه استفاده شود و این امر توسط یک یا دو دستگاه اجرایی محقق نخواهد شد. احمدیان به بهره گیری از افراد آموزش دیده در کارگاه‌های آموزش پیشگیری اشاره کرد و اظهار داشت: در امر پیشگیری ما نیازمند انتقال تخصصی اطلاعات و آموزش‌ها هستیم. وی با بیان اینکه بهزیستی در امر مبارزه با اعتیاد و مواد مخدر رویکرد خود را جلب مشارکت عمومی قرار داده است، اضافه کرد: کمیته فرهنگی و پیشگیری در نظر دارد با استفاده از ظرفیت سازمان‌های مردم نهاد و انتقال آموزه‌ها به عموم مردم سهم مشارکت مردمی را ارتقا بخشد. مدیر کل بهزیستی استان به رعایت سه مرحله رصد آسیب و شناسایی مناطق آسیب خیز، ارتقا سطح آگاهی مردم و توانمند سازی اشاره کرد و بیان داشت: در هر سه مرحله بهزیستی از سازمان‌های مردم نهاد به عنوان بازوهای یاری گر خود بهره می‌برد. به گفته احمدیان در ادامه نیز در حوزه درمان کمپ‌های ترک اعتیاد و گروه‌های مشاور معتادان بهبود یافته فعال شده است که نسبت به ترک فرد معتاد و ممانعت از بازگشت مجدد وی به اعتیاد اقدام می‌کنند.
