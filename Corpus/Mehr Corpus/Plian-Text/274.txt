محمودآباد - فرماندار محمودآباد زباله با اشاره به حضور میلیونی گردشگران در این شهرستان گفت: بزرگ‌ترین معضل شهرستان در حال حاضر زباله است که بیشتر از سوی گردشگران تولید می‌ شود. به گزارش خبرنگار مهر، سیف الله فرزانه شامگاه دوشنبه در نشست با خبرنگاران با بیان اینکه، ما برای گردشگر برنامه نداریم، درنتیجه این فرصت گران‌بها تبدیل به تهدید می‌شود، جمعیت شناور گردشگران را مهم‌ترین منبع تولید زباله قلمداد کرد. وی با اشاره به جمعیت شهرستان اعلام داشت: محمودآباد ۱۰۰ هزار نفر جمعیت دارد و وقتی این میزان به میلیون می‌رسد طبیعی است زیرساخت‌های شهرستان تحمل این حجم از زباله را ندارند. فرزانه کمبود آب و برق را یکی دیگر از مشکلات گردشگران ذکر کرد و افزود: اگر در برخی از روستاها آب و برق قطع است به خاطر حضور پرشمار گردشگران است، زیرا زیرساخت‌ها بومی است، درنتیجه مردم بومی متضرر می‌شوند. فرزانه ساحل را نیز مشکل دیگر شهرستان اعلام داشت و افزود: درسال ۹۲ تعداد ۷۰ نفر غریق داشتیم درحالی که در تمام دنیا افراد برای ساحل هزینه می‌کنند ولی در اینجا دولت برای ساحل هزینه می‌کند. شهرداری‌هایی مثل تهران هم باید در مشکلات ما سهیم باشند و مردم بومی نباید هزینه گردشگر و ساحل را بدهند. فرماندار محمودآباد حضور بخش خصوصی را برای توسعه و پیشرفت شهرستان ضروری دانست و با تاکید برقانع نبودن به اعتبارات دولتی تصریح کرد: شهرستان نباید به اعتبارات دولتی بسنده کند و راضی باشد و در این راستا، توافقاتی با بخش خصوصی بستیم که چندین برابر اعتبار دولتی است. فرزانه رقم قراردادها را بالای ۱۰۰ میلیارد تومان برشمرد و گفت: با این میزان اقدامات زیادی ازجمله ساخت بخش دیالیز، بهسازی و نوسازی راه‌های روستایی، ساخت مصلا و …انجام می‌شود. فرزانه به یک نمونه از این قراردادها اشاره کرد و گفت: با یک شرکت خصوصی در روستای بیشه کلاً توافق حاصل شد و علاوه بر حل مشکل چندین ساله روستاییان و ماهیگیران بیش از ۲۰ میلیارد تومان برای شهرستان درآمد کسب کردیم. وی تأکید کرد: اگر در شهرستان بخش خصوصی را تقویت کنیم هم مشکل دولت حل می‌شود وهم مشکل هزینه‌ها برطرف می‌ شود.
