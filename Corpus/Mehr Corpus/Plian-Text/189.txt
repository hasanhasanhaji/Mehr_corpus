ورامین- محمود حجتی وزیر جهاد کشاورزی فاز دوم مجتمع بزرگ دامپروری در ورامین را افتتاح کرد. به گزارش خبرنگار مهر، صبح پنج شنبه محمود حجتی وزیر جهاد کشاورزی به همراه حجت الاسلام سید محسن محمودی امام جمعه موقت ورامین، مسئولان و مدیران اجرایی فاز دوم مجتمع بزرگ دامپروری در جوادآباد ورامین را افتتاح کرد. این واحد دامپروری با دارا بودن سه هزار رأس دام مولد می‌تواند بیش از ۳۰ هزار کیلوگرم محصولات لبنی در روز تولید و روانه بازار کند. این واحد دامپروری در شهرستان ورامین برای ۵۰ نفر به صورت مستقیم و ۳۰ نفر به صورت غیر مستقیم اشتغال ایجاد کرده است. محمد حسین تاجیک رییس جهاد کشاورزی شهرستان ورامین در گفتگو با خبرنگار مهر اظهار داشت: مجتمع دامداری ظفر در مساحتی به وسعت ۱۱ هکتار و با هزینه ۱۵ میلیارد تومانی احداث شده است. وی افزود: تمام هزینه‌های راه اندازی مجتمع دامپروری ظفر، آورده شخصی بوده که توانسته برای ۵۰ نفر به صورت مستقیم و ۳۰ نفر به صورت غیر مستقیم شغل ایجاد کند. تاجیک ادامه داد: در این واحد دامپروری بیش از یک هزار رأس دام مولد وجود دارد که روزانه بیش از ۳۰ هزار کیلوگرم محصولات دامی و لنی تولید و روانه بازار می‌شود. این مسئول اضافه کرد: با همت دامپروران سخت کوش ورامینی، این شهرستان جایگاه برتر تولید محصولات دامی را در استان تهران در اختیار دارد. محسن ظفر مسئول مجتمع دامپروری ظفر نیز در گفتگو با خبرنگار مهر اظهار داشت: فاز اول این مجتمع شامل یک هزار رأس دام بود و با افتتاح فاز دوم، بیش از دو هزار رأس دیگر نیز به ظرفیت این مجتمع اضافه شد. وی افزود: با افتتاح فاز دوم این واحد برای بیش از ۸۰ خانوار به صورت مستقیم و غیر مستقیم شغل ایجاد می‌شود. گفتنی است مجتمع دامداری کشت و صنعت ظفر در زمینی به وسعت ۱۱ هکتار و با بیش از ۳۰ سال قدمت و دارا بودن سه هزار راس گاو شیری، روزانه شیر و گوشت تولید می‌کند و این مجتمع دامی به صورت مستقیم و غیرمستقیم برای بیش از ۸۰ نفر شغل ایجاد کرده است.
