بیرجند- امام جمعه بیرجند گفت: مسئولان بعد از توافق هسته‌ای همچنان باید اقتصاد مقاومتی را رویکرد خود در پیشبرد کشور قرار دهند. به گزارش خبرنگار مهر، حجت الاسلام علی رضایی در خطبه‌های این هفته نماز جمعه شهرستان بیرجند با بیان اینکه خبرنگاران و رسانه‌ها باید مراقب باشند ایرادها را بزرگنمایی نکنند، اظهارکرد: خبرنگاران چشم و وجدان بیدار جامعه هستند. وی با تاکید بر اینکه باید زمینه برای فعالیت خبرنگاران فراهم شود، عنوان کرد: خبرنگاران باید مردم را نسبت به مسائل مختلف آگاهی داده و نسبت به حقوقشان آشنا کنند. وی در ادامه به سالروز تاسیس جهاد دانشگاهی اشاره کرد و افزود: امروز اگر استکبار جهانی نمی‌تواند منکر عظمت ایران اسلامی شود یه دلیل موفقیت‌ها و حرکت‌های جهاد علمی جوانان است. وی جهاد دانشگاهی رایک نهاد انقلابی در مباحث علمی دانست و افزود: جهاد دانشگاهی برای حرکت و تولید علمی در کشور تلاش کند. امام جمعه بیرجند با بیان اینکه دشمن تلاش می‌کند با رواج فساد در جامعه منکرات را گسترش دهد، افزود: دشمنان اسلام در تلاش هستند تا جوانان را نسبت به حجاب، نماز، عفت و ارزشهای اسلامی بی توجه کنند. وی با اشاره به این جمله امام خمینی (ره) که «آمریکا شیطان بزرگ است»، گفت: این گفته امام یک واقعیت است و آمریکا به دنبال این است تا ریشه اسلام را نابود کند. حجت الاسلام رضایی بر رعایت عفت در جامعه تاکید کرد و افزود: رواج بی عفتی از توطئه‌های دشمن است. وی با بیان اینکه حراست از پیشرفت جامعه کار آسانی نیست، گفت: باید همه با هوشیاری جامعه را پیش ببریم. وی با بیان اینکه بعد از توافق هسته‌ای همچنان باید اقتصاد مقاومتی رویکرد مسئولان در پیشبرد اهداف باشد، تصریح کرد: به دنبال اقتصاد مصرفی نیستیم بلکه باید با اقتصاد مقاومتی که تکیه بر ظرفیت‌های درون است جامعه را واکسینه کنیم. امام جمعه بیرجند بر ترویج روحیه نشاط و امید در جامعه تاکید کرد و ادامه داد: گاهی بدون توجه به اعتقادات از جامعه سلامتی در حوزه عمل انتظار داریم.
