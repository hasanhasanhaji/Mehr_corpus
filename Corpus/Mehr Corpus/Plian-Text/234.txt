سخنگوی کمیسیون امنیت ملی مجلس، از بررسی بخش دیگری از ابهامات «برجام» در این کمیسیون خبر داد و گفت: به گفته عراقچی، حدود ۸۰۰ نفر از لیست تحریم‌ها خارج شده‌اند و ۲۶۳ نفر هنوز در این فهرست قرار دارند. نوذر شفیعی در گفتگو با خبرنگار مهر، با اشاره به حضور سیدعباس عراقچی معاون حقوقی و امور بین‌الملل وزیر امور خارجه در نشست عصر امروز کمیسیون امنیت ملی و سیاست خارجی مجلس برای توضیح درباره ابهامات «برجام» اظهار داشت: در این جلسه آقای عراقچی به سوالات ۱۰ نفر باقیمانده از نمایندگان (از جلسه قبل) پاسخ داد و به طور کلی در ادامه مباحث گذشته، بحث بر سر این بود که آیا خطوط قرمز رعایت شده است یا خیر. وی افزود: برخی از نمایندگان معتقد بودند که این خطوط رعایت نشده و بر این اساس سوالاتی را داشتند و آقای عراقچی نیز معتقد بود برخی مسائل که با عنوان خط قرمز از آنهاد یاد می‌شود، در اصل جزو خطوط قرمز نیست و خودمان آنها را با این عنوان معرفی می‌کنیم و در مجموع معتقد بود که مذاکره کنندگان از خطوط قرمز عبور نکرده اند. سخنگوی کمیسیون امنیت ملی و سیاست خارجی مجلس، با اشاره به محور اصلی مباحث مطرح شده در جلسه امروز این کمیسیون گفت: بحث اصلی بر سر موضوع تسلیحاتی جمهوری اسلامی بود که معاون وزیر امورخارجه در این ارتباط خطاب به نمایندگان گفت که اگر قرار است درباره تسلیحات قضاوت شود، باید قطعنامه ۱۹۲۹ را با قطعنامه ۲۲۳۱ مقایسه کنید تا متوجه شوید که چه اتفاقی افتاده است. شفیعی همچنین به مطرح شدن مساله افراد موجود در فهرست تحریم‌ها در این جلسه اشاره کرد و افزود: آقای عراقچی اعلام کرد که حدود ۸۰۰ نفر از لیست تحریم‌ها خارج شده‌اند و ۲۶۳ نفر نیز همچنان در فهرست تحریم‌ها قرار دارند. انتخاب کمیسیون ویژه برجام، تکلیف قانونی است و باید عمل شود وی ادامه داد: عضو ارشد تیم مذاکره کننده هسته‌ای درباره نقش مجلس در ارتباط با برجام نیز تاکید کرد که تصمیم‌گیری بر عهده مجلس است و وزارت امورخارجه حساسیتی در این رابطه ندارد که برجام به صورت لایحه در مجلس مطرح شود، اما بهتر است برای رعایت اصل «تناظر»، این موضوع به صورت لایحه در مجلس مطرح نشود. سخنگوی کمیسیون امنیت ملی و سیاست خارجی مجلس با صمیمانه خواندن فضای نشست امروز با معاون وزیر امور خارجه عنوان کرد: این مباحث و نشست‌ها همچنان ادامه خواهد داشت. شفیعی همچنین با بیان اینکه تشکیل کمیسیون ویژه بررسی برجام یک تکلیف قانونی است و باید انجام شود گفت: احتمالا در جلسه آینده مجلس اعضای این کمیسیون انتخاب خواهند شد.
