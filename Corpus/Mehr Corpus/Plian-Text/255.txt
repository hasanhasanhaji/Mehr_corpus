علی اصغر بیات در گفتگو با خبرنگار مهر گفت: بازنشستگان، ازکارافتادگان و بازماندگان مستمری بگیر تأمین اجتماعی منتظر اجرای قانون همسان سازی پس از سال‌ها بودند ولی با وقوع بحران ویروس کرونا و اوضاع و احوالی که در کشور پیش آمده به نظر می‌رسد باید نگران دریافت به موقع حقوق و مستمری فروردین خود باشند. رئیس کانون عالی کارگران بازنشسته و مستمری بگیر تأمین اجتماعی سراسر کشور افزود: به هر تقدیر کشور دچار این ویروس منحوس شده و تصمیماتی در ارتباط با کمک به کارفرمایان و صاحبان بنگاه‌ها و کارخانجات از طرف دولت و وزارت تعاون کار و رفاه اجتماعی و سازمان تأمین اجتماعی گرفته شده است که در جای خود و به منظور پیشگیری از شیوع این بیماری لازم است ولی سیاست یک بام و دو هوای آقایان در این خصوص آزاردهنده هست و ما فکر می‌کنیم دود این کار دارد به چشم بازنشستگان و مستمری بگیران تأمین اجتماعی می‌رود. وی تاکید کرد: تمامی منابع و ذخایر سازمان که متعلق به کارگران و بازنشستگان است در این بحران به کمک دولت آمده اما ما بازنشستگان با این همه مشکلات معیشتی و درمانی در کجای تصمیمات حمایتی آقایان قرار داریم؟ بیات با اشاره به اینکه ۳ و نیم میلیون نفر بازنشسته عضو کانون بازنشستگان هستند خاطر نشان کرد: در ایام سخت متأسفانه فقط صحبت از بسته‌های حمایتی و افزایش حقوق و اجرای قانون همسان سازی برای بازنشستگان سایر سازمان‌ها و صندوق‌ها می‌شود اما وقتی موضوع مطالبات بازنشستگان تأمین اجتماعی مطرح می‌شود تنها وعده‌های توخالی و مشروط است که بیان می‌شود. اجرای قانون همسان سازی را مشروط به پرداخت بدهی دولت به سازمان تأمین اجتماعی می‌کنند و فقط باعث سرگردانی و نارضایتی ما می‌شوند. وی افزود: هر عاملی که باعث شود پرداخت مستمری بازنشستگان توسط تأمین اجتماعی مختل شود، نگرانی این جمعیت و بروز چالش‌ها و هزینه‌های جانبی را در پی خواهد داشت. رئیس کانون عالی بازنشستگان و مستمری بگیران سازمان تأمین اجتماعی گفت: اگرچه برخی تصمیمات متخذه برای کمک به کارفرمایان صحیح به نظر می‌رسد و لازم و ضروری است ولی باید توجه داشت که این ویروس منحوس و شوم کرونا یک بحران ملی است و همانطور که دولت دارد به کارمندان و بازنشستگان خود و خیلی از صنوف و اقشار کمک می‌کند باید به ما بازنشستگان که در شرایط عادی هم آسیب پذیر هستیم هم کمک کند تا بیش از این زیر انواع و اقسام فشارها خرد نشویم. بویژه آنکه متأسفانه این ویروس بیشترین خسارت جانی را متوجه بازنشستگان که اکثرا سالمند هستند کرده است. بیات با انتقاد از عدم تعیین تکلیف حداقل دستمزد کارگران در سال ۹۹ که خودش موجب کاهش وصولی سازمان تأمین اجتماعی می‌شود و از طرفی با توجه به اینکه بخش اعظم مستمری بگیران تأمین اجتماعی حداقل بگیر هستند، این تأخیر در اعلام مزد سال ۹۹ را ضرر مضاعف به مستمری بگیران تأمین اجتماعی برشمرد و گفت: باید هرچه زودتر این موضوع تعیین تکلیف شود. رئیس کانون عالی کارگران بازنشسته و مستمری بگیر سراسر کشور با اشاره به خبر منتشره از سوی نوبخت رئیس سازمان برنامه و بودجه مبنی بر افزایش حقوق بازنشستگان کشوری و لشکری و کارمندان دولت و پرداخت مطالبات معوقه آنان گفت: ما خوشحال می‌شویم که کارمندان بازنشسته به حق خودشان برسند ولی از دولت انتظار داریم در شرایط بحرانی موجود دست از تبعیض بردارد و بخشی از منابع و اعتبارات مربوط به بحران کرونا را به مستمری بگیران سازمان تأمین اجتماعی اختصاص دهد. بیات ادامه داد: مگر کارگران بازنشسته تأمین اجتماعی چه گناهی کرده‌اند که کارمند دولت نشده‌اند؟ ما هم سی سال و حتی بیشتر در این مملکت برای توسعه و آبادانی کشور زحمت کشیدیم و ما هم ایرانی و شهروند جمهوری اسلامی ایران هستیم و حق بر برگردن این کشور و دولت و ملت داریم. چرا حقوق شهروندی ما نادیده گرفته می‌شود. در بحران‌هایی نظیر سیل و زلزله و از همه بدتر بیماری‌های واگیردار حتی خارجی‌ها و غیرایرانی‌ها از حمایت برخوردار می‌شوند حال چگونه است که ما مستمری بگیرانی که کشور را با دستهای خودمان ساختیم و برای رشد و پیشرفت آن عرق جبین ریختیم باید از منابع دولتی و اعتبارات و بودجه‌های دولتی محروم باشیم؟ ما توقع داریم در این شرایط دشوار دولت به کمک سازمان تأمین اجتماعی بیاید تا این سازمان هم به مشکلات ما رسیدگی کند. وی گفت: بنده در تمامی جلساتی که با مسولان سازمان تأمین اجتماعی داشته‌ام بر این نکته تاکید کرده‌ام که کانون عالی در کنار شماست تا مطالبات بر زمین مانده مربوط به بازنشستگان و مستمری بگیران را محقق کنیم و از دولت و مجلس مطالبه‌گری کنیم. این مملکت با تلاش شبانه روزی کارگران زحمتکش در صنایع، کارخانجات و معادن تحت الارضی و… ساخته شده ولی حالا پول نفت و مالیات و صندوق توسعه ملی را از ما دریغ می‌کنند و به سایرین می‌دهند. اگر قرار باشد کارفرمایان حق بیمه این چندماه را با تأخیر بدهند، مستمری ما از کجا باید پرداخت شود؟ بیات در پایان از دولت و وزارت تعاون کار و رفاه اجتماعی و بویژه از هیأت امنا و هیأت مدیره و مدیرعامل سازمان تأمین اجتماعی خواست تا به این دغدغه جامعه بازنشستگان و مستمری بگیران تأمین اجتماعی پاسخ دهند که مستمری فروردین ماه آنها بدون هیچ تأخیری پرداخت می‌شود و در این خصوص شفاف سازی کنند. ضمن آنکه به صورت جدی پیگیر جلب مساعدتهای دولت در این شرایط سخت برای بازنشستگان و مستمری بگیران تأمین اجتماعی باشند تا آنها احساس نکنند مسولان در بحران‌ها نگاه تبعیض آمیز دارند و تنها بر اساس مصلحت و عافیت طلبی عمل می‌کنند.
