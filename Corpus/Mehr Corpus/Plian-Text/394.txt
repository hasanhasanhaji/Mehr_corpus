به گزارش خبرنگار مهر، حجت الاسلام سعید احمدی ظهر شنبه در جلسه مشترک اجرای طرح فلاح در بین خانواده های تحت حمایت کمیته امداد در محل کمیته امداد زنجان، گفت: خوشبختانه کارنامه درخشان و قابل قبول امداد برای همه نمایان و آشکار است. وی اظهار کرد: کمیته امداد تولید کننده آسیبهای اجتماعی نبوده بلکه آسیبهای اجتماعی به سوی امداد وارد و امداد به عنوان مصرف کننده آسیبها ی اجتماعی عمل نموده وبا توانمند سازی فکری، روحی فرهنگی، اعتقادی وتوحیدی امید درجامعه را ارتقاء می دهد. مدیرکل تبلیغات اسلامی استان زنجان، به اقدامات صورت گرفته در حوزه فرهنگ اشاره کرد و گفت: عدالت در این زمینه رعایت نشده و فرهنگ به عنوان یک واجب در نظر گرفته نشده است. احمدی تاکید کرد: بخش مهم فرهنگ در عرض سایر فعالیتهای اجتماعی دیده شده و این باعث بروز آسیبهای اجتماعی در جامعه می شود که سرریز آن به کمیته امداد وارد می شود. وی افزود: کمیته امداد نیز در کنار توانمندسازی اقتصادی خانواده های تحت حمایت با توانمندی فرهنگی و اجرای برنامه های اعتقادی ومعنوی مختلف اعتماد واطمینان را ارتقاء وانسانهای شاکر وقانع پرورش داده است.