مربی پیشین پرسپولیس و فعلی ذوب‌آهن اصفهان برای ورود به ورزشگاه آزادی با مشکل روبرو شد به خاطر همین چند دقیقه پشت درهای این ورزشگاه معطل ماند. به گزارش خبرنگار مهر دیدار دو تیم استقلال تهران و ذوب‌آهن از هفته سوم لیگ برتر باشگاه‌های کشور درحالی از ساعت ۱۹: ۲۵ دقیقه در ورزشگاه آزادی برگزار می‌شود، که حواشی پیش از آغاز این بازی به شرح زیر است: * مجتبی حسینی دستیار اول یحیی گل‌محمدی سرمربی ذوب‌آهن اجازه حضور در ورزشگاه را پیدا نکرد. ماموران حاضر در ورزشگاه، جلوی این مربی را گفته و اجازه ندادند وارد ورزشگاه شود. تلاش یکی از اطرافیان مربی ذوب‌آهن برای حل این مشکل هم نتیجه‌ای نداشت تا این مربی دقایقی پشت درب ورزشگاه منتظر بماند. * هواداران ذوب‌آهن با ۱۰ دستگاه اتوبوس به تهران آمده تا تیم مورد علاقه‌شان را تشویق کنند. این هواداران اعتقاد داشتند همانند تیم سپاهان که پرسپولیس را با ۴ گل شکست داد، ذوب‌آهن هم روز سختی را برای استقلال رقم خواهد زد. * تعدادی از هواداران دو تیم استقلال و ذوب‌آهن پیش از حضور روی سکوها برای دیدن تماشای دیدار دو تیم، با یکدیگر درگیر شدند که با وساطت برخی دیگر از تماشاگران حاضر در ورزشگاه این قائله خاتمه یافت. * مسئولان سازمان لیگ به مناسبت ولادت حضرت معصومه (س) و روز مقاومت اسلامی برنامه‌های فرهنگی را در ورزشگاه آزادی برگزار کردند. * مقابل درب ورزشگاه ترافیک سنگینی حاکم بود و ماموران راهنمایی و رانندگی در تلاش بودند تا هرچه زودتر این مشکل را برطرف کنند. * طرفداران استقلال حضور، با پیش از آغاز بازی علیه رقیب سنتی خود یعنی پرسپولیس کری خوانی کرده و سقوط این تیم به رده پانزدهم را به یکدیگر تبریک می‌گفتند. آنها اعتقاد داشتند اگر امروز ذوب‌آهن با استقلال مساوی کند، پرسپولیس به رده شانزدهم سقوط خواهد کرد. * بنری با عنوان پرسپولیس به دسته یک خوش آمدید، توسط هواداران استقلال در ورزشگاه آزادی قرار داده شده بود. * وحید طالب‌لو و مهدی رحمتی به هنگام حضور در زمین از سوی هواداران استقلال مورد تشویق قرار گرفتند.
