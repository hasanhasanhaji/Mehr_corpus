کرمان –امام جمعه موقت کرمان گفت: دشمن خیال می‌کند که بعد از توافق هسته‌ای ایران مواضع سیاسی خودنسبت به کشورهای اسلامی را تغییر می‌دهد اما هرگز اینگونه نخواهد شد و ما از مواضع سیاسی خود دست برنمی داریم. به گزارش خبرنگار مهر، حجت الاسلام محمد قاسمی‌ زاده ظهر امروز در خطبه‌‌های نماز جمعه با گرامیداشت هفته دولت گفت: این هفته فرصتی مناسب برای بیان عملکرد دولت است. وی گفت: باید برنامه‌های مسئولین در هفته دولت مورد ارزیابی قرار گرفته و نقاط ضعف و قدرت مشخص شود. امام جمعه موقت کرمان با تاکید بر لزوم تقویت وحدت و هم دلی بین مردم و مسئولین ادامه داد: بعد از انقلاب خدمات خوبی در دولت‌ها ارائه شده است. حجت الاسلام قاسمی زاده گفت: دولت تدبیر و امید در حوزه‌های زیادی از جمله درمان و صنعت اقدامات مطلوبی را انجام داده است. ایران اسلامی در اوج اقتدار است امام جمعه موقت کرمان با اشاره به ناآرامی‌های موجود در برخی کشورهای منطقه ادامه داد: ایران اسلامی در چنین شرایطی در اوج اقتدار و امنیت به سر می‌برد. وی خدمات صورت گرفته در کشور را بیشتر از نواقص دانست و ادامه داد: همه نعمت‌ها و موفقیت هایی که در نظام جمهور اسلامی ایران به دست آمده است از برکت اسلام است و اگر جایی کمی و کاستی وجود داشته به دلیل کم توجهی به دستورات دینی است. اجازه ورود دشمن در بدنه نظام را ندهیم حجت الاسلام قاسمی زاده با تاکید بر اینکه نباید اجازه دهیم دشمن در بدنه کشور و تصمیمات ما نفوذ کند، گفت: ایران در مذاکرات هسته‌ای به دنیا نشان داد که اهل منطق، گفتگو، تعامل و تفکر با در نظر گرفتن عزت مردم است. امام جمعه موقت کرمان با اشاره به اینکه دولت تمام تلاش خود را برای غزت مردم به کار گرفته است، افزود: مسئولین نظام هیچ گاه اجازه نمی‌دهند که عزت مردم از بین برود. حجت الاسلام قاسمی زاده با اشاره به فرمایشات مقام معظم رهبری، تاکید کرد: باید واضع نظام قاطعانه و محکم بیان شود. وی با اشاره به اینکه آمریکا و انگلیس هر کجا که پا می‌گذارند ناامنی و تفرقه به وجود می‌آید؛ افزود: دشمن خیال می‌کند که بعد از توافق هسته‌ای، ایران در مواضع سیاسی خود نسبت به کشورهای اسلامی تغییر ایجاد می‌کند اما هرگز اینگونه نخواهد شد و ما از مواضع سیاسی خود دست بر نمی‌داریم. امام جمعه موقت کرمان با اشاره به اینکه دشمن در هر صورت دشمن است، ابراز داشت: دشمن به دنبال این هستند که تکنولوژی و کالاهای تاریخ گذشته خود را به بازار ایران وارد کنند که باید در این خصوص هوشیار باشیم. وی در پایان یادآور شد: امروز ایران اسلامی اقتدار و امنیت خود را مرهون ایثارگری شهداست.
