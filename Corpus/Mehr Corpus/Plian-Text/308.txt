همدان- وزیر اطلاعات بر لزوم وحدت آحاد مردم و مسئولان تاکید کرد و وحدت را بستر توسعه همه جانبه کشور دانست و بیان داشت: فضای انتخابات باید فضایی برای رقابت سالم باشد. به گزارش خبرنگار مهر، حجت‌الاسلام سیدمحمود علوی در دیدار با مردم تویسرکان در سخنانی به ۷۶۰ شهید این شهرستان اشاره کرد و اظهار داشت: هرآنچه امروز در ایران اسلامی داریم و اقتدار و عزت کشورمان مرهون خون پاک شهدا است. وی همچنین مردم تویسرکان را مردمی ولایتمدار و دلداده نظام و رهبری دانست و گفت: در سفر به این شهرستان مسائل و مشکلات مطرح شده دسته بندی شد که در جلسه شورای اداری به رئیس جمهور منتقل می‌شود. حجت الاسلام علوی در بخش دیگری از سخنان خود به مشکلات اقتصادی کشور در ابعاد مختلف اشاره کرد و بیان داشت: امروز به رغم کاهش فروش نفت با همت مسئولان و دولتمردان کشور به خوبی اداره می‌شود، هرچند که مشکلاتی نیز وجود دارد که امیدواریم با رفع تحریم‌ها بستری برای رونق اقتصادی کشور ایجاد شود. وزیر اطلاعات در ادامه سخنان خود با اشاره به نامگذاری امسال به نام «دولت و ملت، همدلی و همزبانی»، رفع مشکلات مختلف را نیازمند همدلی و همراهی مسئولان و مردم دانست و بیان داشت: امسال در کشور شاهد برگزاری پرشور دو انتخابات مجلس شورای اسلامی و مجلس خبرگان رهبری خواهیم بود. وی بر لزوم وحدت آحاد مردم و مسئولان تاکید کرد و وحدت را بستر توسعه همه جانبه کشور دانست و بیان داشت: فضای انتخابات باید فضایی برای رقابت سالم باشد. حجت الاسلام علوی بر لزوم پرهیز از تخریب همدیگر از سوی نامزدهای انتخاباتی تاکید کرد و توجه به این توصیه را بسترساز شکل گیری فضای سالم انتخاباتی دانست. وی در بخش دیگری از سخنان خود به مجاهدت‌های خاموش سربازان گمنام امام زمان اشاره کرد و بیان داشت: به رغم تلاشهای دشمنان برای ایجاد تفرقه و ناامنی در کشور با همت نیروهای اطلاعاتی و امنیتی آرامش خوبی بر کشور حاکم است. وزیر اطلاعات به برخی مصادیق مقابله با ناامنی در کشور توسط سربازان گمنام امام زمان اشاره کرد و از شناسایی و دستگیری عوامل گروهک تروریستی داعش قبل از ورود به کشور و پیش از هر گونه اقدامی خبر داد.
