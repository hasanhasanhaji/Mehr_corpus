عضو کمیسیون برنامه، بودجه و محاسبات مجلس گفت: آمریکا و همپیمانان منطقه‌ای این کشور شدیدا به دنبال تقویت و حمایت گروه‌های تروریستی داعش و النصره هستند. به گزارش خبرگزاری مهر به نقل از پایگاه اطلاع‌رسانی دومین کنگره بین‌المللی ۱۷۰۰۰ شهید ترور، موسی‌الرضا ثروتی نماینده مردم بجنورد در مجلس شورای اسلامی با اشاره به تقسیم دنیا به دو قطب حق و باطل افزود: قطب باطل همواره تحت عنوان مستکبر و حامیان تروریسم با یکدیگر متحد است اما قطب حق که همواره مورد تعدی و ستم قطب باطل قرار دارد اتحاد و انسجامی ندارد. قطب باطل به سرکردگی آمریکا، صهیونیست‌ها و غربی‌ها و هم‌پیمانان و دست‌نشانده‌های آنها با یکدیگر متحد است اما متاسفانه مستضعفان جهان اتحادی ندارند. عضو کمیسیون برنامه، بودجه و محاسبات مجلس شورای اسلامی در ادامه به آسیب‌شناسی دلایل عدم اتحاد و انسجام پایدار کشورهای جهان سوم پرداخت و گفت: این که کشورهای قربانی تروریسم و قربانی جنگ‌های ناخواسته با یکدیگر متحد شوند و ائتلافی تشکیل دهند، خوب است اما این کشورها به دلیل ضعف اقتصادی چندان نمی‌توانند مقابله عملیاتی و فیزیکی با قطب باطل داشته باشند به همین دلیل نوعا مغلوب ظلم و جور کشورهای استکباری می‌شوند. وی ادامه داد: متاسفانه ایران، فلسطین، عراق، لبنان، افغانستان، پاکستان، یمن و بحرین همواره تحت ظلم جهانی و اذناب آن قرار دارند از این رو لازم است جبهه حق نیز با یکدیگر متحد شوند تا بتوانند با یکدیگر همکاری مشترکی داشته باشند تا انشاءالله وعده و نصرت الهی در پیروزی حق تحقق یابد. نماینده مردم بجنورد، جاجرم، مانه، سملقان، گرمه، راز و جرگلان در مجلس شورای اسلامی در ادامه راهپیمایی روز قدس را مظهر اتحاد مسلمانان جهان و نوعی مبارزه سیاسی علیه تروریسم دولتی دانست و افزود: روز قدس روز اسلام و روز حمایت از مستضعفان جهان است که هر ساله تکرار می‌شود. در این روز مردم در حمایت از آزادی واقعی بشر و انزجار عمیق از استکبار جهانی و تروریسم دولتی فریاد زدند. مردم با حضور پرشور خود در راهپیمایی روز قدس سال جاری نشان دادند خواستار اجرای عدالت در همه سطوح هستند. ثروتی خاطرنشان کرد: حضور چشمگیر و پر شور مردم در صحنه‌های اجتماعی و سیاسی از جمله انتخابات مختلف و راهپیمایی روز قدس و ۲۲ بهمن سبب تقویت مدیران سیاسی نظام شده است. حضور پرشور مردم در راهپیمایی روز قدس نیز به مستکبران، زورگویان و حامیان اصلی تروریسم اثبات کرد که مردم ایران همچنان پشتیبان نظام و تیم مذاکره‌کننده هسته‌ای خود هستند. عضو کمیسیون برنامه، بودجه و محاسبات مجلس شورای اسلامی هم‌چنین برگزاری دومین کنگره بین‌المللی ۱۷۰۰۰ شهید ترور را در اتخاذ راهبردهای مشترک برای مبارزه منسجم‌تر با تروریسم موثر دانست و خاطرنشان کرد: حضور کشورهای قربانی تروریسم در این کنگره تاثیر بسزایی در اتخاذ راهبردهای مشترک برای مبارزه منسجم‌تر با تروریسم دارد و اگر این کشورها بتوانند در قالب نشست‌ها و ائتلاف‌های بین‌المللی در حوزه فرهنگی با یکدیگر تعامل کنند و یکدیگر را پوشش دهند حیثیت، آبرو و اعتبار تروریست‌ها و حامیان آنها متزلزل می‌شود. نماینده مردم بجنورد، جاجرم، مانه، سملقان، گرمه، راز و جرگلان در مجلس شورای اسلامی با اشاره به جنایات کشورهای زورگو و ایادی منطقه‌ای آنها و وظیفه دست‌اندرکاران برگزاری این کنگره گفت: انسان‌های بیگناه در یمن به دست آمریکا، عربستان و قطر کشته می‌شوند از این رو اطلاع‌رسانی این جنایات در سطح افکار عمومی جهان و طرح آن در دومین کنگره بین‌المللی ۱۷۰۰۰ شهید ترور می‌تواند موجب بیداری وجدان انسان‌های آزاده شود. ثروتی با تشریح آثار مثبت برگزاری دومین کنگره بین‌المللی ۱۷۰۰۰ شهید ترور در تهران، تصریح کرد: نشست‌هایی از این دست برای وحدت و همگرایی کشورهای قربانی تروریسم بسیار حیاتی است. هر اندازه از حیث تبلیغاتی و فرهنگی در این باره کار شود، دنیا آگاه‌تر و کشورهای مستضعف و ضعیف متحدتر می‌شوند. وی متذکر شد: استکبار جهانی سلطه تبلیغاتی خودش را عالم‌گیر کرده است. ماهواره‌ها، رادیوها، مطبوعات، فضای مجازی، فیلم، هنر و کتاب در جهت گسترش اهداف ناحق و باطل تلاش فراوان و هزینه زیادی می‌کنند اما کشورهای تحت سیطره و ستم به دلیل فقدان امکانات و اعتبارات مشکل جدی پیدا می‌کنند و این کشورها نوعا در حوزه رسانه‌های صوتی و تصویری و مطبوعات و فضای مجازی دچار ضعف هستند. عضو کمیسیون برنامه، بودجه و محاسبات مجلس شورای اسلامی استفاده از ظرفیت رسانه‌های دیداری، شنیداری و مکتوب را برای برگزارکنندگان دومین کنگره بین‌المللی ۱۷۰۰۰ شهید ترور یک فریضه دانست و افزود: بسیار ضروری است که برگزارکنندگان دومین کنگره بین‌المللی ۱۷۰۰۰ شهید ترور از ظرفیت رسانه‌های صوتی، تصویری و مکتوب استفاده همه جانبه‌ای را برای پوشش رسانه‌ای این کنگره به کار بندند. قطع به یقین رسانه‌ها تاثیر بسزایی در گسترش اهداف مظلومان و در جهت اتحاد و وحدت مستضعفان علیه مستکبران دارند. امیدوارم کنگره‌هایی از این دست هم موجب اتحاد کشورهای قربانی تروریسم و هم موجب استفاده وسیع‌تر و حساب شده‌تر از ظرفیت رسانه‌ها، خبرنگاران و مطبوعات شوند. ثروتی با بیان اینکه ایران هیچگاه به آمریکا اعتماد نکرده و نخواهد کرد و هرگز ائتلافی را که آمریکا سردمدار آن است صادق نمی‌داند، افزود: داعش به دست آمریکا ایجاد شد که تحت آموزش‌های نیروهای صهیونیستی علیه مردم سوریه و عراق جنایت می‌کند. آمریکا به همراه متحدانش در عراق از نظر مالی و تسلیحاتی از تروریست‌های داعش حمایت می‌کند و حتی ارتش عراق را از به کار بردن تسلیحات ساخت آمریکا ضد داعش محروم کرده است لذا می‌توان گفت که آمریکا و همپیمانان منطقه‌ای این کشور شدیدا به دنبال تقویت و حمایت گروه‌های تروریستی داعش و النصره هستند.
