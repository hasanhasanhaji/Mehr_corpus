اهواز معاون درمان دانشگاه علوم پزشکی اهواز گفت: در سال گذشته پنج هزار و ۵۰۰ بیمار عراقی را به صورت بستری درمان کرده و ۱۵ میلیون دلار را به استان تزریق کردیم. به گزارش خبرنگار مهر، ایرج نظری ظهر دوشنبه در نشست خبری با اصحاب رسانه اظهار کرد: از سال‌های ۹۰ تا ۹۲ در واقع ۳۲ دستگاه دیالیز تحویل داده شده که این تعداد را در سال‌های ۹۲ تا ۹۴ به ۴۰ دستگاه افزایش داده و در این زمینه ۲۵ درصد پیشرفت داشتیم. وی افزود: از سال‌های ۹۰ تا ۹۲ در واقع ۹ مورد پیوند اعضا از بیماران مرگ مغزی انجام شده که این تعداد را در سال‌های ۹۲ تا ۹۴ به ۲۵ مورد افزایش داده و در این زمینه ۱۷۷. ۷ درصد پیشرفت داشتیم. معاون درمان دانشگاه علوم پزشکی اهواز تصریح کرد: از سال‌های ۹۲ تا ۹۴ در واقع ۵۴۴ مورد جذب نیروی پرستاری داشتیم که نسبت به مدت مشابه سال‌های ماقبل آن ۱۰۰ درصد پیشرفت داشتیم. نظری بیان کرد: از سال‌های ۹۲ تا ۹۴ در واقع ۱۸۱ مورد شکایت ثبت شده در سامانه ۱۶۹۰ داشتیم که نسبت به مدت مشابه سال‌های ماقبل آن ۱۰۰ درصد پیشرفت داشتیم همچنین در همین بازه زمانی ۱۲۹مورد شکایت ثبت شده در سامانه ۱۵۹۰ داشتیم که نسبت به مدت مشابه سال‌های ماقبل آن ۱۰۰ درصد پیشرفت داشتیم. معاون درمان دانشگاه علوم پزشکی اهواز ادامه داد: کاهش پرداخت از جیب مردم در بخش دولتی در مقایسه با سال‌های قبل بسیار خوب بوده است. همچنین در هیچ کدام از مطب‌های بخش خصوصی هیچ گونه وجهی از بیماران دریافت نشده و مسائل این بخش به سمت قانومند شدن و رفتارسازی حرکت کرده است. نظری یادآور شد: در نظام تحول سلامت امروزه یکی از شاخص‌های سلامت (ارتباط مالی مستقیم پزشکان و بیماران) را در کشو به مرحله عملیاتی رسانده اند که روز به روز در حال شایع شدن بود. وی تأکید کرد: در خصوص عملکرد سال گذشته و امسال باید اعلام کرد که پیوند کبد در دانشگاه و همچنین پیوند مغز استخوان با موفقیت انجام شده است. همچنین امسال برای اولین بار در کشور کاشت پروتز گوش میانی توسط این دانشگاه انجام شد. معاون درمان دانشگاه علوم پزشکی اهواز در ارتباط با گردشگری سلامت گفت: در سال گذشته پنج هزار و ۵۰۰ بیمار عراقی را به صورت بستری درمان کرده و ۱۵ میلیون دلار را به استان تزریق کردیم.
