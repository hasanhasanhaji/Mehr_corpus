سنندج- معاون مدیریت و توسعه منابع انسانی استاندار کردستان عنوان کرد: نقشه راه توسعه اقتصادی استان نیازمند توافق و ارتباط بیشتر بخش خصوصی و دولتی است. به گزارش خبرنگارمهر، حسین فیروزی شامگاه چهارشنبه در دومین نشست اعضای کارگروه تخصصی اشتغال و سرمایه گذاری استان که با حضور معاون سرمایه گذاری و برنامه ریزی سازمان میراث فرهنگی، صنایع دستی و گردشگری کشور در سنندج برگزار شد، گفت: تمامی استان‌های کشور در شرایط پساتحریم به دنبال تدوین نقشه راه توسعه اقتصادی هستند و در این میان دولت نقش هماهنگ کننده و محرک و تسهیل گر را بر عهده دارد. وی عنوان کرد: شرایط و دوره جدید یک مسابقه است که هر استانی سریع‌تر عمل کند قطعا موفقیت آن بیشتر خواهد بود. وی با اشاره به اینکه در دوره پساتحریم رقابت مفهوم جدیدی پیدا کرده است، اظهارداشت: در این دوره اقتصاد ملی با بین المللی باید هماهنگ شود و به فهم و درک مشترکی دراین رابطه دست یابیم. معاون توسعه مدیریت و منابع انسانی استاندار کردستان ادامه داد: بی شک زمانی که بخش خصوصی و دولتی به تعریف و درک مشترک برسند زمینه برای توسعه و سرمایه گذاری بیشتری ایجاد خواهد شد. فیروزی افزود: در کردستان به ایجاد فهم مشترک و تدوین نقشه راه که با توافق بخش خصوصی و دولتی بوجود می‌آید بسیار نیازمندیم. وی بیان کرد: این استان ظرفیت‌ها زیادی در حوزه‌های مختلف دارد ولی متاسفانه تاکنون از این پتانسیل‌ها بخوبی برای نقش آفرینی در تولید ملی وایجاد اشتغال استفاده بهینه نشده است. وی عنوان کرد: توسعه امری درون زا است و امکان تهیه نقشه راه استان در استانی دیگر امکان پذیر نیست و بسترهای سرمایه گذاری را درون جامعه خود باید جسنجو کنیم. معاون توسعه مدیریت و منابع انسانی استاندار کردستان افزود: برای بهبود شاخص‌های توسعه کسب و کار در استان اقداماتی انجام شده که از جمله آنها ایجاد مرکزخدمات سرمایه گذاری است. فیروزی اظهارداشت: تشکیل شورای گفتگوی بخش خصوصی و دولتی برای بررسی و مطرح کردن مشکلات و موانع بخش خصوصی و یافتن راه حل هایی برای برطرف کردن این موانع از دیگر اقدامات انجام شده است. وی بیان کرد: خوشبختانه ساختارهای لازم برای همکاری، تعامل و همفکری بخش خصوصی و دولتی در استان ایجاد شده است. وی از معاون سرمایه گذاری و برنامه ریزی سازمان میراث فرهنگی، صنایع دستی و گردشگری کشورخواست حمایت بیشتری برای سرمایه گذاری در بخش گردشگری استان کنند.
