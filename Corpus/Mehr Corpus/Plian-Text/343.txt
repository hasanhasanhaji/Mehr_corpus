زنجان -امام جمعه ابهر گفت: وجود برخی مسائل همانند اعتیاد به مواد مخدر و ماهواره در کشور در شان نظام و انقلاب نیست. به گزارش خبرگزاری مهر، حجت الاسلام جعفر رحیمی در خطبه‌های نماز جمعه شهر ابهر با بیان اینکه اعتیاد به مواد مخدر و وجود ماهواره در بین خانواده‌های ایرانی دور از شان نظام و انقلاب است افزود: چرا اجازه داده‌ایم مواد مخدر امروزه خانواده‌ها را بسوزاند، چرا اجازه داده‌ایم ماهواره‌ها و امسال آن شالوده خانواده‌ها را متزلزل کند و فرهنگ عمومی خراب شود. وی با اشاره به فرمایشات مقام معظم رهبری در زمینه لزوم اتخاذ مواضع انقلابی و صریح و بدون رودربایستی در مقابل دشمن و لزوم حفظ یکپارچگی مردم و لزوم پرهیز از حاشیه سازی و تشتت آفرینی اضافه کردو ادامه داد: همچنین ایشان به مسائل فرهنگی نیز تاکید بسیار دارند که این امر نیز باید به صورت جدی مورد توجه دولتمردان باشد. حجت الاسلام رحیمی در ادامه با گرامیداشت هفته دولت به دیدار هیئت دولت با رهبر معظم انقلاب اشاره کرد و گفت: به بهانه هفته دولت همه ساله دولتمردان به دیدار رهبر معظم انقلاب موفق می‌شوند و در این دیدارها معمولا رهبر معظم به نکات ضعف و قوت کارنامه دولت اشاره می‌کنند. حجت الاسلام رحیمی افزود: تقدیر از آرامش و ثبات نسبی در زمینه اقتصادی، مهار نوسانات تند، پایان دادن به مذاکرات هسته‌ای و امثال آن از جمله موضوعات مطرح شده توسط مقام معظم رهبری در این دیدار بود. امام جمعه ابهر در ادامه با اشاره به توطئه‌های انگلیس علیه ایران افزود: عبارت روباه پیر استعاره‌ای است که مردم ایران سال‌ها است در توصیف انگلیس و اقداماتش به کار بسته‌اند. حجت الاسلام رحیمی با اشاره به اینکه اتفاقات رخ داده در سال ۸۸ و مداخله در مسائل داخلی و مدیریت فتنه با بهره‌گیری از جمعی فریب خورده لقب استعمار را واقعاً زیبنده انگلیس کرده است، بیان کرد: پرونده انگلیس در تاریخ ایران، بسیار سیاه است و دست آنها آلوده به همه نوع کار شیطانی است. ما هرگز نباید این شیطان‌ها را فراموش کنیم و فریب بخوریم. آنها قطعا به دنبال نفوذ هستند به ویژه در آستانه انتخابات دنبال نقش آفرینی هستند.
