رئیس کمیته داوران درباره صحبت‌های علی دایی مبنی بر به کار بردن الفاظ زشت داور بازی صبا با گسترش فولاد گفت: این موضوع باید بررسی شود و در صورت اثبات، مشکل از طرف هر کسی باشد برخورد خواهد شد. فریدون اصفهانیان در گفتگو با خبرنگار مهر، درباره اعتراضات زیاد مربیان و سرپرستان تیم‌های گسترش فولاد، پرسپولیس و صبای قم به عملکرد داوران در هفته سوم لیگ برتر با بیان مطلب فوق اظهار کرد: ما هنوز فیلم مسابقات را ندیده‌ایم و آنالیز کاملی نداریم ولی من با ناظر بازی پرسپولیس با سپاهان صحبت کردم و می‌دانم که این بازی صحنه‌های زیادی دارد. باید فیلم مسابقه را تماشا کنم و سپس درباره قضاوت داور نظر بدهم. رئیس کمیته داوران در خصوص اعتراض برانکو ایوانکوویچ و محمود خوردبین به عملکرد داور بازی با سپاهان مبنی بر اینکه داور سر پرسپولیس را بریده است، تصریح کرد: شاید این صحبتها بعد از بازی و احساسی بوده است. همین آقایان باید بروند ابتدا فیلم بازی را ببینند و اگر صحنه قابل بحثی دارند، به صورت قانونی به فدراسیون نامه بزنند. اگر داور واقعا اشتباه کرده باشد که ما آنرا شفاف اعلام می‌کنیم در غیر اینصورت آقایان نباید همینطور حرف بزنند و باید پاسخگوی حرفهایشان باشند. اصفهانیان خاطرنشان کرد: تیمهایی که به عملکرد داوران انتقاد دارند، باید از راه قانونی وارد شوند. اگر از همین الان بخواهند از داوری با این حجم وسیع انتقاد کنند که قطعا به مشکل می‌خوریم. وی در پاسخ به سئوالی مبنی بر صحبت‌های علی دایی درباره بابک وسیله‌بر داور بازی صبا با گسترش فولاد و الفاظ زشتی که این داور بعد از پایان مسابقه خطاب به تماشاگران به کار برده است، گفت: اینکه «می‌گویند» و «گفته می‌شود» برای ما شرط نیست. من فکر نمی‌کنم داوران ما حرفهای رکیک بزنند ولی باید این موضوع بررسی شود. اگر مشکلی چه از طرف مربی، چه از طرف بازیکن و چه از طرف داور باشد قطعا فدراسیون با آن برخورد خواهد کرد. رئیس کمیته داوران درباره اینکه آیا ناظر داوری این مسابقه این الفاظ را گزارش نکرده است، یادآور شد: ناظر آن بازی آقای عسگری بد که وقتی با تلفنش تماس گرفتیم، خاموش بود و خودشان هم تماسی با ما نداشتند. اصفهانیان در پایان درباره شکایت باشگاه صبا از داور بازی با گسترش فولاد هم گفت: هنوز که چیزی به ما ابلاغ نشده است.
