رشت - مدیر کل فرهنگی نهاد کتابخانه‌های عمومی کشور با اشاره به برگزاری موفق نشست قشری کتابخوان برای اهالی رسانه، از برگزاری نشست‌های قشری و موضوعی در سراسر کشور خبر داد. اسماعیل جانعلی پور در حاشیه برگزاری چهل و هفتمین نشست «کتابخوان» در رشت با تشریح این خبر به خبرنگار مهر گفت: استقبال خوب علاقه مندان به کتابخوانی، ایده اولیه برگزاری نشست‌های قشری و موضوعی را به وجود آورد تا بر اساس آن، کتاب‌ها با دسته بندی موضوعی و یا برای مخاطب خاص به اشتراک گذاشته شوند. وی افزود: این طرح که هنوز به تایید نهایی نرسیده قصد دارد تا با برگزاری نشست‌های تخصصی کتابخوان برای اقشار مختلف و یا با موضوعات متفاوت مثل ادبیات کودک و نوجوان و دفاع مقدس، برگزاری طرح ملی «کتابخوان» را به سمت تخصصی شدن پیش ببرد. جانعلی پور با اشاره به برگزاری موفق نشست قشری برای اهالی رسانه گفت: برگزاری این نشست و استقبال خوب اهالی رسانه ما را برای برگزاری سراسری این نشست‌ها مصمم‌تر کرده است. مدیر کل فرهنگی نهاد کتابخانه‌های عمومی کشور به برگزاری ۴۷ نشست «کتابخوان» در سراسر کشور اشاره و تصریح کرد: برگزاری نشست‌های موضوعی و قشری می‌تواند با مخاطب قرار دادن همه اقشار جامعه و ارائه کتاب در موضوعات مختلف، به صورت تخصصی و فراگیر فرهنگ مطالعه در کشور را گسترش دهد. وی همچنین بر لزوم استفاده از ایده‌های مردمی برای توسعه فرهنگ کتابخوانی تاکید کرد و گفت: جشنواره ایده‌های مردمی برای کتابخوانی یکی از مهمترین برنامه‌های نهاد کتابخانه‌های عمومی کشور برای جذب ایده‌های خلاقانه در راستای ترویج فرهنگ کتابخوانی است که از این طریق می‌توان از ایده‌های مردمی برای آشتی دادن جامعه با کتاب و کتابخوانی بهره برد. طرح ملی «کتابخوان» با هدف به اشتراک گذاری کتاب‌های خوانده شده از فروردین امسال در سراسر کشور اجرایی شده است. 

