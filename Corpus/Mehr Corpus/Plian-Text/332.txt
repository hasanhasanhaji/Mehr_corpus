سرعین - اولین جشنواره بومی عسل، لبنیات و تولیدات روستایی با هدف معرفی جاذبه‌های طبیعی و غذایی پس از دو روز در روستای گردشگری «ویلا درق» سرعین پایان یافت. به گزارش خبرنگار مهر، معاون گردشگری میراث فرهنگی استان اردبیل عصر جمعه در حاشیه مراسم اختتامیه این جشنواره بومی در سرعین طی گفتگو با مهر گفت: در این جشنواره محصولات سنتی روستایی نظیر لبنیات، عسل، گیاهان دارویی، فطیر، کشک محلی و … در ۳۰ غرفه عرضه و به نمایش گذاشته شد. قادر تقی زاده معرفی جاذبه‌های گردشگری طبیعی و غذایی با نمایش محصولات لبنی و تولیدات سنتی روستایی را از مهمترین اهداف این جشنواره برشمرد و ادامه داد: بی شک برگزاری و تداوم چنین جشنواره هایی می‌تواند در توسعه گردشگری روستایی استان موثر باشد. وی با اشاره به برگزاری برنامه‌های فرهنگی و هنری محلی در این جشنواره افزود: این برنامه‌ها نیز بیشتر در قالب موسیقی محلی اجرا شد که این نیز در معرفی جاذبه‌های روستایی تاثیرگذار است. معاون گردشگری میراث فرهنگی استان برگزاری جشنواره عسل و تولیدات روستایی در روستایی ییلاقی و گردشگری ویلا درق را به دلیل شهرت این روستا در بین گردشگران و نزدیکی به سرعین دانست و متذکر شد: این روستا از گذشته تاکنون سهم عمده‌ای در عرضه تولیدات روستایی به گردشگران داشته است. وی همچنین با اشاره به وجود ۶۴ روستای دارای قابلیت گردشگری در این استان اضافه کرد: از این تعداد ۱۲ روستا ثبت شده و ۳۶ روستا برای ثبت به سازمان مرکزی پیشنهاد شده است. به گفته تقی زاده بخشی از این روستاها در شهرستان سرعین بوده و هم اکنون روستاهای کنزق و آلوارس به عنوان روستای هدف گردشگری و روستاهای ویلا درق، ورگه سران و ارجستان به عنوان روستاهای دارای قابلیت گردشگری سرعین معرفی شده اند. دهکده ویلا درق با آب و هوای مطبوع و دلپذیر یکی از جاذبه‌های توریستی منطقه سرعین و در سه کیلومتری این شهر قرار داشته و با برخورداری از مناطق طبیعی مانند آب‌های معدنی، دره‌ای زیبا و چشم اندازهای بکر و طبیعی بویژه زندگی عشایری و روستایی توانسته گردشگران بسیاری را بخود جذب کند. جشنواره بومی محلی عسل، لبنیات و محصولات روستایی با مشارکت فرماندار سرعین، میراث فرهنگی، صنایع دستی و گردشگری استان برای نخستین بار همزمان با هفته دولت در روستای هدف گردشگری ویلا دره شهرستان سرعین به مدت دو روز برگزار شد.
