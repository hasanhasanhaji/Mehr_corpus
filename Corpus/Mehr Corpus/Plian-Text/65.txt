یک مقام مسئول از آمادگی ایران برای از سرگیری سوآپ محصولات پتروشیمی با اولویت اوره از کشورهای حاشیه دریای خزر به سمت خلیج فارس شد. به گزارش خبرگزاری مهر، علی محمد بساق زاده درباره آخرین وضعیت تولید اوره پتروشیمی در ایران، گفت: پتروشیمی‌های تولید کننده اوره تا امروز با ۸۴ درصد ظرفیت اسمی خود کار کرده‌اند و افزون بر تامین نیاز داخل در زمینه صادرات نیز عملکرد خوبی داشتند. مدیر کنترل تولید شرکت ملی صنایع پتروشیمی مشکلات ارائه داخلی اوره در مصارف کشاورزی را در مرحله اول مشکلات مربوط به حمل‌ و نقل و سپس قیمت ‌گذاری محصولات پتروشیمی و در مرحله سوم تفاوت مصرف کود شیمیایی در فصول مختلف دانست و تصریح کرد: وزارت جهاد کشاورزی باید در ۲ فصل بهار و پاییز که مصرف بالاست بتواند حجم بالایی از کود اوره را جابجا کرده یا انبار کند. این مقام مسئول افزود: مسئله بعدی پرداخت پول به مجتمع‌هاست که زمان زیادی صرف می‌شود تا کود به کشاورز برسد و پول آن برگردد به همین دلیل مذاکره‌ای برای ارائه طرح‌ها از طرف بانک کشاورزی برای پرداخت پول پتروشیمی‌های تولیدکننده انجام شده است. بساق‌زاده با بیان اینکه پیش از این کود اوره را در مقادیر از شمال کشور به صورت سوآپ برای استان‌های شمالی وارد می‌کردیم و در جنوب کشور به شرکت‌های تولیدکننده خارجی تحویل می‌دادیم، اظهار داشت: این کار به دلیل مباحث مربوط به خصوصی‌سازی متوقف شد اما به تازگی مذاکراتی را برای سوآپ کود اوره در حد ۲۰۰ هزار تن در سال انجام داده‌ایم. مدیر کنترل تولید شرکت ملی صنایع پتروشیمی با یادآوری اینکه برای این کار باید توافقاتی میان جهاد کشاورزی و تولیدکنندگانی همچون پتروشیمی پردیس یا شرکت بازرگانی پتروشیمی انجام بگیرد، تبیین کرد: اوره خریداری شده از شمال کشور تا حدودی ارزان‌تر است اما در هر صورت جهاد کشاورزی کود اوره را به صورت یارانه‌ای در اختیار کشاورزان قرار داده است. ویه با بیان اینکه تا امروز سالانه ۱. ۸ تا ۲ میلیون تن در سال کود اوره در داخل کشور مصرف شده است، تبیین کرد: از سال ۹۰ به بعد ابتدا حواله پول به پتروشیمی‌ها پرداخت و سپس کود به جهاد کشاورزی تحویل داده شده و مطالبات باقیمانده شرکت‌های پتروشیمی مربوط به سال‌های ۸۶ تا ۸۹ است که در واقع مبلغ یارانه دولت برای خرید این کودها بوده است. این مقام مسئول در پایان با اعلام اینکه در چهار ماه نخست امسال یک میلیون و ۳۰۸ هزار تن کود اوره تولید شده که از سال گذشته بیشتر بوده است، خاطرنشان کرد: در این مدت صادرات کود اوره یک میلیون تن بوده که نسبت به ۳۶۵ هزار تن چهار ماهه اول سال گذشته افزایش چشمگیری را نشان می‌دهد.
