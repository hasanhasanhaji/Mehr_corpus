کرمان - سرپرست دانشگاه پیام نور استان کرمان گفت: ۱۳ شرکت واحد فناور در مرکز رشد دانشگاه پیام نور استان کرمان در حال فعالیت است. به گزارش خبرگزاری مهر، به نقل از روابط عمومی دانشگاه پیام نور کرمان، حسین رشیدی نژاد در حاشیه بازدید از جشنواره فرهنگی، اقتصادی کرمان در تهران در جمع خبرنگارن افزود: دانشگاه پیام نور استان، جزء اولین دانشگاه پیام نور کشور بوده که در این زمینه فعالیت خود را آغاز کرده که تعداد قابل توجهی از این مراکز رشد توسط اعضای هیات علمی این دانشگاه راه اندازی شده است. وی در خصوص جشنواره فرهنگی، اقتصادی استان کرمان در تهران بیان کرد: دانشگاه پیام نور استان براساس وظیفه خود، در این نمایشگاه حضوری فعال داشت. وی با اشاره به فعالیت دانشگاه پیام نور استان کرمان گفت: ۳۰ واحد مرکز دانشگاهی پیام نور در سطح استان فعال می‌باشند که بیش از ۳۰ هزار دانشجو در این واحدهای دانشگاهی، با حداقل هزینه و عالی‌ترین کیفیت مشغول به تحصیل می‌باشند. رشیدی با اشاره به جایگاه دانشگاه پیام نور در بین دانشگاه‌های سراسر کشور از لحاظ کیفیت گفت: براساس رتبه بندی پایگاه جهانی علوم اسلامی، دانشگاه پیام نور در رتبه اول دانشگاه‌های سراسر کشور قرار گرفته است ضمن آنکه از لحاظ کیفیت پژوهشی نیز این دانشگاه در بین ۱۰ دانشگاه برتر کشور قرار دارد. وی ادامه داد: همچنین دانشگاه پیام نور در بحث آموزشی نیز هم ردیف با دانشگاه صنعتی شریف در رتبه اول کیفیت آموزشی کشور می‌باشد که نشان از کیفیت عالی این دانشگاه است. سرپرست دانشگاه پیام نور استان کرمان گفت: تدوین سند جامع کارآفرینی بانوان استان کرمان، از سوی استانداری کرمان به دانشگاه پیام نور استان واگذار شده است و امیدواریم در حداقل زمان ممکن بتوانیم این سند را آماده کنیم.
