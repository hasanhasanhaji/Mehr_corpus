نماینده مردم بروجرد در مجلس شورای اسلامی با اشاره به اینکه دستگیری مهدی هاشمی آغازی برای اقدام مقتدرانه قوه قضائیه با فساد است، گفت: دستگاه قضا از سفیدی یقیه برخی نترسد. بهمن بیرانوند نماینده مردم بروجرد در مجلس شورای اسلامی در گفتگو با مهر گفت: برخی افراد جرمی را مرتکب می‌شوند که باید مجازات آنها بیش از جرمی باشد که مرتکب شده اند چون این افراد راه را باز کرده و سنت غلط در جامعه ایجاد می‌کنند. وی افزود: برخی در معرض دید جامعه و تاثیر گذار هستند که اگر این افراد جرمی مرتکب شوند به دلیل تعدی که صورت می‌گیرد باید به طور شدیدتر با آنها برخورد شود. نماینده مردم بروجرد ادامه داد: باید با کسانی که به بیت المال جفا می‌کنند طوری برخورد کرد که اموال عمومی را ارث پدری خود حساب نکنند. این نماینده مجلس گفت: عده‌ای با اختیارات، اموال و اطلاعات مردم همچون ارث و ملک شخصی و پدری خود عمل می‌کنند، اما دستگاه قضا در برخورد با پرونده مهدی هاشمی نشان داد که مقتدرانه عمل کرده و با هیچ کس تعارف ندارد. بیرانوند با اشاره به پرونده اختلاس ۳ هزار میلیاردی گفت: این پرونده شخصیت‌های پشت پرده و یقه سفیدانی دارد که گاهی در رسانه‌ها با کنایه اسم آنها برده می‌شود، اما هنوز مصون از پیگیری هستند. وی خاطرنشان کرد: ما منتظر ورود دستگاه قضا به پرونده ۳ هزار میلیاردی هستیم تا کسانی که کمک کرده اند خاوری به عنوان جعبه سیاه این پرونده از دسترس خارج شود به دست قانون سپرده شوند. این نماینده مجلس ادامه داد: قوه قضائیه از سفیدی یقه برخی نترسد و به دنبال اجرای عدالت باشد چرا که عدالت شیرین است و مردم منتظر محقق شدن آن هستند.
