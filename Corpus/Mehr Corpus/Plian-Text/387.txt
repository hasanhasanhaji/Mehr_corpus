به گزارش خبرگزاری مهر به نقل از القدس العربی، روزنامه صهیونیستی یدیعوت آحارونوت با انتشار مقاله ای نوشت: ما شاهد برگزاری تظاهرات گسترده در برابر منزل بنیامین نتانیاهو نخست وزیر اسراییل بودیم. در ادامه این گزارش آمده است: گسترش ویروس کرونا نشان داد که یک ویروس خطرناکتر در اسراییل وجود دارد و آن همان نتانیاهو است. کابینه نتانیاهو شدیداً در حل پرونده بحران کرونا شکست خورده است. در ادامه این گزارش نوشته شده است: نحوه برخورد با بحران کرونا بیانگر نحوه تصمیم گیری کابینه اسراییل است؛ تصمیمات شتابزده، درگیریها، پنهان کردن اطلاعات از کارشناسان در زمینه های مختلف و تصویب قوانین علیه حقوق دیگران. بر اساس این گزارش، در حالی که صهیونیستها با بحران اقتصادی شدید در رژیم صهیونیستی رو به رو هستند، نتانیاهو به دنبال پرداخت هزینه های هنگفت برای دفاع از پرونده فساد مالی خود است. در این گزارش نوشته شده است: نتانیاهو وزرایی برای بخش بهداشت تعیین کرده است که هیچ چیزی از پزشکی نمی دانند. عملکرد وی بسیار ضعیف بوده است. در انتهای این گزارش نوشته شده است: خداحافظ نتانیاهو. به تازگی تظاهرات صهیونیستها علیه نتانیاهو و عملکرد ضعیف کابینه وی در اراضی اشغالی شدت گرفته است.