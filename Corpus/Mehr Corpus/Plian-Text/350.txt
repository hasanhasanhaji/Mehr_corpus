شهرکرد - نماینده ولی فقیه در استان چهارمحال و بختیاری و امام جمعه شهرکرد با اشاره به موفقیت در مذاکرات هسته‌ای، گفت: دولت در راستای تحقق اقتصاد مقاومتی گام بردارد. به گزارش خبرنگار مهر، حجت الاسلام محمد علی نکونام در خطبه‌های این هفته نماز جمعه شهرکرد با اشاره به اینکه دولت در راستای محقق شدن اقتصاد مقاومتی گام بردارد، گفت: موفقیت در مذاکرات هسته‌ای از اقدامات مهم دولت به شمار می‌رود، که دولت باید هم اکنون برای توسعه کشور برنامه ریزی را مورد توجه بیشتر قرار دهد. وی افزود: در برنامه ریزی‌های توسعه‌ای کشور، اقتصاد مقاومتی باید مورد توجه قرار گیرد. نماینده ولی فقیه در استان چهارمحال و بختیاری و امام جمعه شهرکرد عنوان کرد: دولت باید تلاش کند که با اتخاذ تدابیر خاص سرعت توسعه کشور را شتاب دهد. وی در ادامه با اشاره به اینکه هفته دولت فرصت مناسبی برای بیان دستاوردهای نظام به مردم است، تصریح کرد: دولتمردان باید تلاش کنند که در مسیر ارائه خدمات مطلوب به مردم گام بردارند و تلاش خود را برای آبادانی و توسعه بیشتر کشور به کار گیرند. حجت الاسلام محمد علی نکونام عنوان کرد: شهادت شهید رجایی و شهید باهنر نمونه بارز اقدامات تروریستی حامیان تروریست علیه ایران است که روز هشت شهریور به نام روز مبارزه با تروریست نامگذاری شده است. وی در ادامه با اشاره به برگزاری انتخاب در سالجاری، عنوان کرد: همه باید تلاش کنند که انتخابات امسال با حضور حماسی مردم برگزار شود. نماینده ولی فقیه در استان چهارمحال و بختیاری و امام جمعه شهرکرد در ادامه با اشاره به برگزاری طرح تقویت مبانی اعتقادی در استان چهارمحال و بختیاری، عنوان کرد: طرح تقویت مبانی اعتقادی یک طرح بسیار ارزشمند فرهنگی است که امسال نیز با حضور اندیشمندان و سخنران‌های برتر کشور برگزار شد. حجت الاسلام محمد علی نکونام عنوان کرد: دبیرخانه دائمی طرح تقویت مبانی اعتقادی در استان چهارمحال و بختیاری تشکیل شده است و این طرح هر سال برگزار می‌شود.
