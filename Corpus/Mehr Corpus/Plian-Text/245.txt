خرمشهر فرماندار ویژه خرمشهر با بیان اینکه دولت یازدهم نگاه ویژه‌‌ای به خرمشهر دارد، از بهره برداری از پروژه‌های جدید در هفته دولت در این شهرستان خبر داد. به گزارش خبرنگار مهر، ولی الله حیاتی ظهر امروز دوشنبه در کنفرانس خبری که در فرمانداری این شهر تشکیل شد میزبان خبرنگاران بود تا برنامه‌های هفته دولت را تشریح کند. وی در این جلسه اظهار کرد: مهمترین دستاوردهای دولت یازدهم مهار تورم بود که توانست تثبیت قیمت‌ها را در بر داشته باشد. فرماندار ویژه خرمشهر عنوان کرد: به نتیجه رسیدن پرونده هسته‌ای ایران دستارود بزرگ دولت بود که توانست راه را برای برداشتن تحریم‌ها هموار سازد. حیاتی شروع به کار پروژه ساخت بزرگترین پایانه مسافری شلمچه به مساحت هشت هزار متر مربع را گامی در تسهیل تردد زوار از مرز شلمچه دانست و افزود: همزمان با شروع به کار این پروژه احداث خط ریلی بندر امام خمینی به شادگان و اتصال آن به خط ریلی خرمشهر و سپس به بصره عراق می‌تواند همزمان با تسهیل تردد سرعت انتقال زوار را نیز با خود به همراه داشته باشد. وی در بخشی دیگر به پروژه مسکن مهر در خرمشهر نیز اشاره کرد و گفت: از این پروژه تا پایان سال ۵ هزار واحد مسکونی مهر عملیاتی و واگذار خواهند شد. فرماندار ویژه خرمشهر بیان کرد: طبق آمار ۴۵۰ واحد از این پروژه مازاد حساب شده که به بهبود یافتگان از مواد مخدر واگزار خواهد شد. حیاتی به آمار صادرات غیر نفتی از این شهرستان نیز اشاره کرد و گفت: در مرز بین المللی شلمچه و بندر خرمشهر در سال گذشته بالغ بر یک میلیارد و ۳۰۰ میلیون دلار صادرات داشته ایم که در مقایسه با سال گذشته افزایش ۳۵ درصدی در این زمینه داشته ایم. وی یادآور شد: در سال جاری و تا آخر مرداد ماه امسال نیز ۵۰۰ میلیون دلار صادرات به خارج کشور از مرز شلمچه و بندر خرمشهر داشته ایم. فرماندار ویژه شهرستان خرمشهر در جواب سوال خبرنگار مهر مبنی بر روند احیای کارخانه‌های تعطیل شده در سال‌های گذشته طبق وعده دولت در ساماندهی این موضوع از طریق هدفمندی سازی یارانه‌ها به خصوص کارخانه صابون سازی چگونه خواهد بود، گفت: گزارش وضعیت کارخانه صابون سازی خرمشهر را به بنیاد مستضعفان ارائه دادیم که بعد از طی مراحل قانونی قرار است این کارخانه به تملک بنیاد مستضعفان برسد و شاهد احیای آن بعد از سال‌ها در خرمشهر باشیم.
