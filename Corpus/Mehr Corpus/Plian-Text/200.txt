وزیر امور خارجه کشورمان در گفتگو با یک روزنامه لبنانی با اعلام اینکه تهران از صمیم قلب به همسایگان عرب خود لبخند می‌زند گفت: انتخابات ریاست جمهوری لبنان یک موضوع داخلی است. به گزارش خبرگزاری مهر، محمد جواد ظریف وزیر امور خارجه کشورمان در گفتگو با روزنامه السفیر چاپ لبنان اظهار داشت: تهران تمایل دارد در راستای منافع ملت‌های منطقه با کشورهای منطقه همکاری داشته باشد. وی ابراز امیدواری کرد که حل و فصل پرونده هسته‌ای ایران به حل و فصل پرونده‌های منطقه منجر شود. ظریف گفت: به نظر ما موضوع هسته‌ای یک موضوع حاشیه‌ای بود و مورد بررسی قرار گرفت اما مسئله حقیقی و اساسی مربوط به منطقه است و ما تمایل داریم در راستای خیر و منفعت منطقه و ملت‌های آن با کشورهای منطقه همکاری داشته باشیم. وزیر امور خارجه ایران در رابطه با لغو سفر خود به ترکیه تصریح کرد: این اقدام به دلیل سفر به لبنان و عدم فرصت برای نشست با مسئولان ترکیه در مدت زمان کوتاه صورت گرفت. وی در عین حال اعلام کرد که هفته آینده به ترکیه سفر خواهد کرد. محمد جواد ظریف در پاسخ به این پرسش که آیا دیپلماسی لبخند که در مذاکرات هسته‌ای ایران با غرب به کار گرفته شد در گفتگو با عربستان سعودی نیز به کار گرفته خواهد شد به ویژه اینکه ریاض و کشورهای حاشیه خلیج فارس نسبت به ایران و نیت‌های آن ابراز تردید دارند گفت: ما از صمیم قلب به دوستانمان در منطقه لبخند می‌زنیم. وی درباره اینکه کشورهای منطقه خواهان اقدامات عملی هستند نه لبخند اظهار داشت: ما اعتقاد داریم دوستان سعودی مان نیاز دارند واقعیت‌ها را آنطور که هست ببینند. ما مشکلات بسیاری را متحمل شدیم و از سوی همسایگانمان در معرض رنج‌های بزرگی قرار گرفتیم. ما از صدام علیه عربستان سعودی حمایت نکردیم بلکه آنها از صدام در جنگ علیه ما حمایت کردند، به هر حال اگر قرار باشد کسی طرف دیگری را راضی کند سعودی‌ها هستند هر چند که ما این خواسته را از آنها طلب نکرده ایم. ظریف درباره پیامدهای پرونده هسته‌ای ایران بر دیگر پرونده‌های منطقه گفت: ما امیدواریم حل و فصل پرونده هسته‌ای ایران تاثیر مثبتی بر دیگر پرونده‌های منطقه بگذارد و باعث حل و فصل آنها شود. وی در رابطه با این پرسش که آیا گفتگوی ایران و عربستان برای حل و فصل مسائل منطقه را متصور می‌شوید گفت: ما همواره آماده گفتگو و مذاکره با همسایگان خود بوده ایم و مانعی در این زمینه نمی‌بینیم. وزیر امور خارجه کشورمان درباره احتمال وساطت ایران در ایجاد تسهیل در روند انتخابات ریاست جمهوری لبنان گفت: ما در امور داخلی لبنان دخالت نمی‌کنیم و اعتقاد داریم لبنان نباید میدانی برای بازی دیگر کشورها باشد، انتخابات ریاست جمهوری لبنان یک موضوع داخلی است و باید توسط مردم این کشور حل و فصل شود. ما انتظار داریم بازیگران سعودی در این زمینه مانع تراشی نکنند بلکه راه را برای انتخاب رئیس جمهوری لبنان هموار کنند.
