یزد نماینده ولی فقیه در استان و امام جمعه یزد گفت: کنگره آمریکا با اقداماتی که انجام می‌دهد بیشتر به نظر می‌رسد دنیا را در زمینه توافق هسته‌ای سر کار گذاشته است. به گزارش خبرنگار مهر، آیت الله محمدرضا ناصری در خطبه‌های این هفته نمازجمعه یزد با اشاره به فرصت ۹۰ روزه درخواستی از سوی کنگره آمریکا برای اظهارنظر در مورد توافق اظهار داشت: به نظر می‌رسد کنگره آمریکا با این اقدامات خود دنیا را بر سر کار گذاشته است. وی بیان کرد: مسئولان کشور ما باید این مسائل را رصد کرده و نسبت به آن هوشیار باشند و اجازه ندهند با این قبیل اقدامات، بر سر ملت کلاه برود. امام جمعه یزد در بخش دیگری از سخنان خود با تاکید بر تربیت دینی جوانان و نوجوانان اظهار داشت: پدران و مادران اگر می‌خواهند به جامعه خدمت کنند، از ابتدای کودکی، فرزندان خود را با معارف دین و اعتقادات آشنا کنند. وی افزود: اعتقادات مذهبی باید از دوران کودکی و از مهدکودک‌ها و پیش دبستانی‌ها به بچه‌ها آموزش داده شود زیرا اگر اینگونه نباشد و فرهنگ و دین برای آنها نهادینه نشود، با وجود ماهواره و وسایل ارتباطی مختلف، فرهنگ بیگانه بر او نفوذ کرده و او را به بیراهه و فساد می‌کشاند. ناصری با بیان اینکه سابقه فعالیت‌های غیرمسلمانان علیه مسلمین به سال ۹۲ هجری و فتح اندلس بر می‌گردد، بیان کرد: آنها از همان زمان، یهودیان و مسیحیان دختران خود را با آرایش میان مسلمانان می‌فرستادند و سبب می‌شدند حواث آنها از دینشان پرت و اعتقاداتشان سست شود. وی تاکید کرد: اینها به دنبال از هم گسستن بنیان خانواده‌ها هستند زیرا می‌می دانند اگر خانواده‌ای در کار نباشد، از فرهنگ، دین و اعتقادات مذهبی نیز چیزی باقی نخواهد ماند. ناصری در بخش دیگری از سخنان خود با اشاره به ۱۷ مرداد، روز خبرنگار اظهار داشت: خبرنگاری یعنی اطلاع ‌رسانی و نفوذ در تصمیم‌ گیری ‌ها و انتخابهای مردم و مسئولان، و اگر این انتخابها غلط و جناح‌ گرایانه باشد، نمی‌‌تواند اثرگذار باشد. وی، کار خبرنگاران را بسیار مهم و پرمسئولیت خواند و افزود: اگر خبری نادرست مخابره شود، خبرنگار در دنیا و قیامت مسئول خوهد بود بنابراین باید اطلاع‌رسانی‌های خود را با دقت انجام دهد. ناصری تصریح کرد: البته مردم نیز باید تعقل و تحقیق کنند و به هر خبری اعتماد نکنند و بدون سند، ‌ مدرک و دلیل منطقی، هر خبری را نپذیرند.
