دبیرکل مجمع جهانی تقریب مذاهب اسلامی گفت: مهمترین عامل ناموفق بودن دستگاه‎های حقوق بشری در جهان امروز، قطع ارتباط میان بینش آنها با حقیقت الهی بوده است. به گزارش خبرنگار مهر، آیت‌الله محسن اراکی امروز در مراسم بزرگداشت روز حقوق بشر اسلامی و کرامت انسانی که در مرکز مطالعات و تحقیقات وزارت امور خارجه برگزار شد، ضمن تشکر از قوه قضائیه بابت اجرای عدالت تصریح کرد: کمتر کشوری را در میان کشورهای می‌توان سراغ داشت که دستگاه قضایی آن بدون ملاحظه جایگاه‌ها، عدالت را اجرا می‌کند. وی افزود: این یکی از مظلومیت‌های جمهوری اسلامی است که درخشندگی اجرای عدالت در آن، عمدا پنهان گذاشته می‌شود. دبیرکل مجمع جهانی تقریب مذاهب اسلامی در ادامه با اشاره به مبانی فکری موضوع حقوق بشر اسلامی، اظهار داشت: تنها مبداء و ریشه‌ای که می‌توان برای الزام‌آور بودن یک قاعده در نظر گرفت، «حق» است که اگر غیر از این باشد، هر کسی برای خود حق و حقوقی قائل می‌شود. آیت‌الله اراکی افزود: حق اطاعت الهی، منشاء همه حقوق دیگر است و اگر این حق را از فهرست حقوق حذف کنیم، هیچ اعتباری برای حقوق بشر و غیربشر باقی نخواهد ماند. وی علت ناموفق بودن دستگاه‌های حقوق بشری جهان را قطع ارتباط بینش آنها با حق و حقیقت الهی خواند و گفت: امیدواریم ستاد حقوق بشر قوه قضائیه در انجام وظایف خود در این حوزه توفیق یابد. دبیرکل مجمع جهانی تقریب مذاهب اسلامی خاطرنشان کرد: امروز مسئله حقوق بشر اسلامی یکی از مهمترین زمینه‌ها برای فعالیت‌های تقریبی است و امیدواریم که این فرصت فراهم شود که مجمع جهانی تقریب مذاهب در این زمینه با مسئولان ستاد حقوق بشر قوه قضائیه فعالیت‌های مشترکی انجام دهد. آیت‌الله تسخیری: لایحه حقوق بشر اسلامی از اعلامیه جهانی حقوق بشر غنی‌تر است در این مراسم همچنین آیت‌الله محمدعلی تسخیری رئیس شورای عالی مجمع تقریب مذاهب اسلامی و مشاور رهبر معظم انقلاب در امور فرهنگی جهان اسلام، در سخنانی با بیان اینکه معتقدم اسلام یک دین واقع‌نگر است، اظهار داشت: یکی از مظاهر واقع‌نگری اسلام، ایمان به مسئله فطرت الهی است که اگر این مسئله نبود، خیلی از مقولات دیگر مانند انسانیت، تمدن و اخلاق بی‌معنی می‌ماند. رئیس شورای عالی مجمع تقریب مذاهب اسلامی افزود: اسلام بر اساس ایمان به فطرت، حقوق بشر را به خوبی تنظیم و ارائه کرده است. آیت‌الله تسخیری همچنین از تنظیم لایحه حقوق بشر اسلامی از سوی سازمان کنفرانس اسلامی خبر داد و تصریح کرد: در مقایسه‌ای که میان این سند و اعلامیه جهانی حقوق بشر انجام دادیم، معلوم شد که لایحه حقوق بشر اسلامی بسیار غنی‌تر است و در مقایسه بعدی میان این لایحه و قانون اساسی جمهوری اسلامی نیز، مشخص شد که قانون اساسی ما از این لایحه نیز غنی‌تر است. وی در پایان ابراز امیدواری کرد که اندیشمندان در جهان اسلام ابعاد لایحه حقوق بشر اسلامی را به طور عمیق‌تر بررسی و تبیین کنند.
