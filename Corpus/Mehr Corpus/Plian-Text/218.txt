قم - رئیس کانون انجمن‌های صنفی کارگران ساختمانی کشور از برگزاری دوره‌های آموزشی برای کارگران ساختمانی به‌منظور ارتقای مهارت فنی آنان خبر داد. به گزارش خبرگزاری مهر به نقل از تأمین اجتماعی قم، اکبر شوکت در جلسه بررسی مشکلات بیمه کارگران ساختمانی که در محل سالن جلسات اداره کل تأمین اجتماعی قم برگزار شد، گفت: تفاهم‌نامه‌ای با اداره کل فنی و حرفه‌ای قم امضا شده و قرار است طی دوره‌های آموزشی فنی، تمام کارگران ساختمانی استان قم ارتقاء مهارت داشته باشند. وی تصریح کرد: استان قم، پایلوت اجرای طرح ارتقای مهارت فنی کارگران ساختمانی است و در برنامه تنظیم شده، تمام کارگران ساختمانی کشور ارتقای مهارت می‌یابند. رئیس کانون انجمن‌های صنفی کارگران ساختمانی کشور اظهار داشت: با ارتقای مهارت، درجه مهارت کارگران ساختمانی افزایش یافته و کارگران ساختمانی مطابق با درجه مهارت خود بیمه پردازی خواهند کرد. شوکت از همکاری مطلوب سازمان تأمین اجتماعی در بیمه کردن کارگران ساختمانی تشکر کرد و گفت: اداره کل تأمین اجتماعی قم بالاترین میزان تعامل با انجمن صنفی کارگران ساختمانی را در کشور دارد و برنامه‌های این اداره کل در برقراری ارتباط و تعامل می‌تواند الگو برای سایر استان‌ها باشد. سید مجتبی موسوی، مدیرکل تأمین اجتماعی قم نیز در این جلسه گفت: تاکنون سیزده هزار و ۵۸۶ کارگر ساختمانی در استان قم بیمه تأمین اجتماعی شده‌اند و بر اساس سهمیه‌های اختصاص یافته، بیمه کارگران ساختمانی در قم با روند منطقی و مطلوب ادامه دارد. آموزش قوانین تأمین اجتماعی به کارگران ساختمانی، حق السعی گرفتن شاغلان در کارهای ساختمانی، اشتغال واقعی کارگران ساختمانی، لزوم بازرسی‌های تخصصی از شاغلان در حرف ساختمانی، پیمانکار نبودن استادکاران کارهای ساختمانی از جمله مسائل مطرح شده در این جلسه بود.
