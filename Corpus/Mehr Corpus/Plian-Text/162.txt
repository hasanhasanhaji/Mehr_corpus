شهرکرد - نماینده ولی فقیه در استان چهارمحال و بختیاری و امام جمعه شهرکرد گفت: قلم خبرنگاران باید در مسیر رضای خداوند بنویسد. به گزارش خبرنگار مهر، حجت الاسلام محمد علی نکونام شامگاه چهارشنبه در همایش تکریم اصحاب رسانه با تبریک روز خبرنگار، اظهار داشت: خبرنگاران نقش تاثیر گذار در مسیر توسعه و پیشرفت استان دارند. وی افزود: نظام کشور از اسلام شکل گرفته است و نگاه ما تنها به اسلام است. حجت الاسلام محمد علی نکونام با اشاره به اینکه ابزار خبرنگار در دو چیز خلاصه می‌شود، عنوان کرد: ابزار خبرنگار در زبان و قلم خلاصه می‌شود. وی اظهار داشت: قلم در اسلام بسیار مقدس است و خداوند روی آن قسم خورده است و باید در راه رضایی خداوندبه کار گرفته شود. نماینده ولی فقیه در استان چهارمحال و بختیاری و امام جمعه شهرکرد ادامه داد: انتظار است که زبان یک خبرنگار نباید جز رضای خداوند بچرخد و قلم هم جز رضای خداوند حرکت نکند تا خروجی، آن باشد که افکار و ذهن یک جامعه در مسیر رضای خداوند تغذیه شود. وی عنوان کرد: خبرنگار یک واسط است که حاکم اسلامی را دریابد و ببیند حاکم اسلامی چه خواسته‌ای دارد و خبرنگار باید آن را به جامعه تزریق کند و از طرفی ببیند مردم چه می‌خواهد و باید خواسته‌های مردم را در جامعه اسلامی را اطلاع رسانی کند. اصحاب رسانه در برنامه ریزی و توسعه استان چهارمحال و بختیاری نقش سازنده‌ای دارند استاندار چهارمحال و بختیاری نیز در این همایش اظهار داشت: اصحاب رسانه در برنامه ریزی و توسعه استان چهارمحال و بختیاری نقش سازنده‌ای دارند. قاسم سلیمانی اظهار داشت: خبرنگاران با اطلاع رسانی ظرفیت‌های و پتانسیل‌ها برای توسعه و سرمایه گذاری و همچنین اطلاع رسانی در خصوص کمبود‌ها و مشکلات نقش سازنده و مهمی برای توسعه استان ایفا می‌کنند. وی در ادامه با اشاره به اینکه رئیس جمهور در زمان تبلیغات انتخاباتی خود وعده هایی به مردم داد، ادامه داد: رای مردم به رئیس جمهور نشان از آن داشت که مردم همه اعتدال را قبول داشتند، جلوگیری از تفریط را قبول داشتند و همچنین حضور در صحنه بین المللی را مردم قبول داشتند و یکی از شعارهای رئیس جمهور شعار تدبیر بود. استاندار چهارمحال و بختیاری با اشاره به اینکه دشمنان کشور برای جلوگیری از پیشرفت ایران دست به تحریم‌ها علیه ایران زدند، عنوان کرد: تحریم‌ها در اواخر دولت پیشین به بالاترین حد خود رسید و نفت ایران نیز ظالمانه تحریم شد. قاسم سلیمانی گفت: بحث تحریم به جایی رشیده بود که خزانه برای پرداخت بسیاری از بودجه پروژه‌ها با مشکل مواجه شده بود. وی اظهار داشت: باید نقاط قوت را تقویت کنیم و نقاط ضعف را برای توسعه و پیشرفت کشور و استان باید حذف کنیم. استاندار چهارمحال و بختیاری با بیان اینکه مشکلات بسیاری وجود دارد، عنوان کرد: در استان چهارمحال و بختیاری حدود ۱۴۰ میلیارد تومان اعتبارات تملک دارایی استان و ماده پنج بود که با پیگیری‌ها اعتبارات افزایش پیدا کرد. وی عنوان کرد: ما حدود ۱۴۰ - ۱۵۰ میلیارد مازاد اعتبار مستقیما از خزانه گرفته ایم و در این دولت برای اولین بار بنیه شهرداری‌ها بسیار قوی شد و اعتبار قابل توجهی به شهرداری‌ها تزریق شد. قاسم سلیمانی تاکید کرد: بسیاری از پروژه‌های استان با تامین اعتبارات دوباره فعال شده اند و در مسیر احداث قرار گرفته اند.
