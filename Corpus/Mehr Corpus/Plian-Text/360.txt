همدان - نماینده ولی‌فقیه در استان و امام‌جمعه همدان با بیان اینکه آبروی استان همدان خط قرمز من است، گفت: سفر هیئت دولت به استان همدان مصوبات خوبی به همراه داشت. به گزارش خبرنگار مهر، آیت‌الله غیاث‌الدین طه محمدی ظهر جمعه در خطبه‌های نماز جمعه شهر همدان با اشاره به اینکه سفر هیئت دولت به استان همدان با هفته دولت متقارن شده بود، اذعان داشت: باید یاد و خاطره شهیدان رجایی و باهنر زنده بماند و سفر رئیس‌ جمهور به این استان با توجه به مشکلات مالی، مصوبات خوبی برای استان داشت، از مردم همدان که استقبال آبرومندانه‌ای از دولت به‌جا آورند ممنونم چراکه آبروی استان خط قرمز من است. وی ادامه داد: استاندار و همکارانش نهایت تلاش خود را بکار گرفتن تا بودجه مناسبی برای استان تخصیص داده شود و در مجموع همه از سفر رئیس‌جمهور به استان راضی بودند هرچند منتی بر آن‌ها نداریم اما باید برای ملت و خون شهیدان و رهبر عزیزمان که دلسرد نشود قدم‌های بلند برداشته شود. نماینده ولی‌فقیه در استان و امام‌جمعه همدان با اشاره به اینکه داشتن یک دولت و رهبری برای جامعه بشری ضروری است، اذعان داشت: بدون دولت هرج‌ و مرج کشور را فرامی‌گیرد و جان و مال مردم درخطر قرار می‌گیرد و اگر حکومت نباشد نیز قانون جنگل در جامعه حاکم می‌شود کمااینکه حکومت صدام بهتر از سلطه داعش بر عراق بود. وی با بیان اینکه حکومت عدل دستورات الهی را اجرا می‌کند و هنوز اجازه برپایی چنین حکومتی مگر جز دوره کوتاه حکومت امیر المومنین و انقلاب اسلامی که ۳۴ سال است که با او سر جنگ دارند داده نشده است، گفت: همه چیز در جهان بر اساس عدل تنظیم شده است و در زمان اقبال به دولت‌ها اصول فراموش می‌شود. وی با اشاره به اینکه روند ترور در ایران آغاز شد و اکنون ترور جهانی شده است، بیان داشت: ترورسیم باید ریشه کن شود و ادامه حیات حکومت‌های جور در ادامه این امر است. وی با بیان اینکه انگلیسی‌ها جنایت بسیاری در ایران داشته اند و تخصص آنها در نفاق افکنی است، اذعان داشت: پدافند هوایی ما جز قوی‌ترین نیروهای نظامی است. وی گفت: دشمنان غیر از مکر و حیله کاری انجام نمی‌دهند و نباید لبخند‌های دروغین آنها ما را بازی دهد.
