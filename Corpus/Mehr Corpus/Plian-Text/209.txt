گرگان – رییس هیئت بسکتبال گرگان از قهرمانی تیم گلستان در مسابقات قهرمانی منطقه سه جوانان کشور خبر داد. عبدالرضا چراغعلی در گفتگو با خبرنگار مهر اظهار کرد: رقابت‌های بسکتبال قهرمانی جوانان منطقه سه کشور از روز چهارشنبه ۲۱مرداد در خانه بسکتبال گرگان آغاز شد و روز جمعه ۲۳ مرداد ماه با قهرمانی نماینده میزبان پایان یافت. چراغعلی در مورد تیم‌های شرکت کننده بیان کرد: تیم‌های گلستان، مازندران، گیلان و خراسان شمالی در این دوره از مسابقات شرکت و به صورت دوره‌ای با یکدیگر رقابت کردند. وی به نتایج تیم گلستان اشاره کرد و گفت: گلستان در بازی نخست توانست با نتیجه ۶۲ بر ۲۲ مقابل تیم خراسان شمالی به پیروزی دست پیدا کند. وی افزود: این تیم در دیدار دوم موفق شد تیم مازندران را نیز با نتیجه ۷۶ بر ۴۶ از پیش رو بردارد و در بازی آخر به مصاف مدافع عنوان قهرمانی گیلان رفت و با حساب ۶۳ بر ۶۲ پیروز شد و عنوان قهرمانی منطقه سه کشور را به دست آورد. رییس هیات بسکتبال گرگان خاطرنشان کرد: با این قهرمانی تیم گلستان جواز حضور در مسابقات کشوری را کسب کرد ضمن اینکه تیم‌های گیلان، مازندران و خراسان شمالی به ترتیب دوم تا چهارم شدند. به گفته چراغعلی، مسابقات بسکتبال جوانان قهرمانی کشور در ۸ منطقه برگزار می‌شود و تیم‌های قهرمان هر منطقه به مرحله نهایی صعود می‌کنند. گفتنی است، صالح مخدومی مربی تیم بسکتبال شهرداری گرگان هدایت نماینده گلستان را بر عهده داشت.
