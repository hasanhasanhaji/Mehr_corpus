نایب رئیس کمیسیون امنیت ملی مجلس، با بیان اینکه دولت ترکیه با طرح ایجاد منطقه حائل در شمال سوریه به دنبال براندازی نظام سوریه است، گفت: ترکیه باید آماده پرداخت هزینه این نقشه از جیب خود باشد. منصور حقیقت‌پور در گفتگو با خبرنگار مهر، با اشاره به تحرکات اخیر دولت ترکیه در قبال سوریه و نقشه آنها برای ایجاد منطقه حائل در شمال سوریه، اظهار داشت: دولت ترکیه با صراحت به دنبال براندازی و انشقاق در سوریه است. وی افزود: ایجاد منطقه حائل در شمال سوریه نیز در این راستا بوده و برای امنیت بیش از پیش تروریست‌ها است و ادعای اردوغان مبنی بر مقابله با داعش نیز یک حرف مضحک و جوک است. نایب رئیس کمیسیون امنیت ملی و سیاست خارجی مجلس، با بیان اینکه عقبه داعش در ترکیه قرار دارد، ادامه داد: تروریست‌های تکفیری داعش از ظرفیت‌های ترکیه برای آموزش و تجهیز نیروهای خود و پیشروی در خاک سوریه استفاده می‌کنند و برای این موضوع نیز اسناد کافی وجود دارد. دولت ترکیه آماده پرداخت هزینه «منطقه حائل در شمال سوریه» باشد/ تلاش ترکیه برای احیای دولت عثمانی حقیقت‌پور تاکید کرد: دولت ترکیه باید آمادگی پرداخت هزینه این نقشه را از جیب خود داشته باشد؛ چراکه دولت و ملت سوریه در چهار سال اخیر نشان داده‌اند که مقاومت می‌کنند و بعد از این نیز مقاومت خواهند کرد. وی در پاسخ به این سوال که با وجود سرایت خطر تکفیری‌ها به داخل ترکیه، علت اصرار نظام ترکیه بر حمایت از این گروه‌ها و فروپاشی نظام سیاسی سوریه چیست، گفت: دولت ترکیه نه فقط با سوریه که همواره با دولت‌های دیگر مانند یونان و قبرس نیز درگیر بوده است و این، روش آنها است؛ در حال حاضر نیز هدف آنها برگشتن به جغرافیای دولت عثمانی است که البته دنیای امروز این مساله را نمی‌پذیرد؛ چراکه کشورها برای خود هویت مستقل دارند. ترک‌ها بیش از دولتمردان ما به رفت و آمد نیاز دارند/ اقتدار خود را نشان دهیم نایب رئیس کمیسیون امنیت ملی و سیاست خارجی مجلس درباره وظیفه دستگاه دیپلماسی جمهوری اسلامی نسبت به تحرکات اخیر دولت ترکیه، با توجه به تعویق سفر اخیر ظریف به این کشور نیز خاطرنشان کرد: باید توجه داشت که سران ترکیه بیش از ما به این سفرها و رفت و آمدها نیازمند هستند؛ ما گذشته خوبی با ترک‌ها داشته‌ایم و امروز نیز اگر می‌خواهند روابط خوب گذشته احیاء شود، باید تغییر رویه بدهند. حقیقت‌پور تصریح کرد: اخیرا مواضع و رویکرد دستگاه دیپلماسی ما نسبت به تحرکات دولت ترکیه پویاتر از گذشته شده است؛ در عین حال با توجه به شرایط فعلی این کشور، باید تلاش شود که زمینه تغییر رفتار دولتمردان ترک را با پویایی و اقتدار بیشتر دیپلماسی خود فراهم کنیم.
