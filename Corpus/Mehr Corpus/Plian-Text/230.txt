ارومیه- نماینده ولی فقیه در آذربایجان غربی و امام جمعه ارومیه گفت: عمل به قانون باید سرلوحه همه فعالیت‌های آحاد مردم و مسئولان در جامعه باشد تا از هرج و مرج جلوگیری شود. به گزارش خبرنگار مهر، حجت الاسلام سید مهدی قریشی در خطبه‌های نماز جمعه ارومیه با بیان اینکه رعایت نظم اجتماعی و عمل به قوانین وظیفه آحاد مردم جامعه است افزود: موضوعی که منجر به نظم اجتماعی می‌شود عمل به قانون است و در این راستا هم دولتمردان و هم مردم باید به قانون عمل کنند. وی همچنین با گلایه از ترویج اشرافی گری در جامعه گفت: بر اساس آیات و روایات اشرافی گری بین مسلمانان بسیار تقبیح شده است ولی این امر برای مسئولان در نظام اسلامی به هیچ وجه جایز نیست. حجت الاسلام قریشی با بیان اینکه طبق فتوای مقام معظم رهبری زندگی اشرافی برای مسئولان در نظام اسلامی حرام است و نباید انجام شود اظهارداشت: مسئولان باید از اشرافی‌گری دست بردارند و مسئول نباید روش و منش اشرافی داشته باشد و همچنین مصرف و تبلیغ کالاهای خارجی از طرف مسئولان حرام است. وی با بیان اینکه آشفته بازارهای داخلی به دلیل عمل نکردن به قانون است تاکید کرد: همه فسادها و بی‌انصافی‌هایی که در جامعه اتفاق می‌افتد به دلیل عدم رعایت قانون است و امام (ره) نیز فرمودند رعایت نکردن قانون حرام است حتی اگر عبور از چراغ قرمز باشد. امام جمعه ارومیه به موضوع انفاق نیز پرداخت و افزود: در صورت احتیاج نزدیکان، انفاق باید ابتدا از خانواده‌ها و خویشاوندان شروع شود و در صورت وجود نیازمند در خانواده، اعطای کمک به دیگران جایز نیست. وی همچنین با انتقاد از چشم و هم چشمی در خصوص تزیین قبور در آرامستان‌ها گفت: برخی خانواده‌ها در این خصوص بسیار افراط می‌کنند و هزینه‌های زیادی را به این امر اختصاص می‌دهند در حالی که این هزینه‌ها می‌تواند در راه خیر و برای شادی روح درگذشتگان مورد استفاده قرار گیرد. امام جمعه ارومیه در بخش دیگری از سخنان خود با اشاره به سخنرانی رئیس جمهوری آمریکا مبنی بر اینکه شعار مرگ بر آمریکا شعار همه مردم ایران نیست عنوان کرد: رئیس جمهور آمریکا در این سخنرانی اعلام کرد، در ایران فقط تندروها مرگ بر آمریکا می‌گویند این در حالی است که نه تنها ایرانیان بلکه در دنیا هر کسی که به عنوان مسلمان زندگی می‌کند از نظر شرعی و متون دینی نفرت از ظالم که در راس آن آمریکا بوده بر او واجب است. حجت الاسلام قریشی ادامه داد: شعار مرگ بر آمریکا، ریشه در آیات قرآن کریم و روایات ائمه اطهار (ع) دارد و ما مسلمانان باید طبق آموزه‌های قرآنی، همواره نفرت خود را از ظلم و ظالم اعلام کنیم. وی اظهارداشت: شعار مرگ بر آمریکا یک شعار سیاسی نیست و تنها زمانی ما از سر دادن این شعار دست می‌کشیم که آمریکا، خوی استکباری خود را کنار گذاشته و از ظلم بر مردم دنیا دست بکشد. امام جمعه ارومیه با اشاره به ۲۵ مرداد ماه سالروز ولادت با سعادت حضرت معصومه (س) که به عنوان روز دختران نامگذاری شده، ادامه داد: پروردگار به وسیله اهل بیت (ع) منزلت بانوان را نشان داده و جایگاه دختران را نیز تبیین کرده است.
