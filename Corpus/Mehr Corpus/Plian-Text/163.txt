گنبدکاووس- فرماندار ویژه شهرستان گنبدکاووس گفت: ۸۲ پروژه در گنبدکاووس افتتاح و کلنگ زنی می‌شود. به گزارش خبرنگار مهر، محمد حمیدی، عصر دوشنبه، در دیدار با ائمه جمعه شیعه و سنی به مناسبت هفته دولت، در دفتر امام جمعه گفت: رجایی و باهنر به گونه‌ای درخشیدند که اسوه و الگو برای خدمتگزاران به نظام جمهوری اسلامی در طول تاریخ شدند. وی افزود: هر ساله در هفته دولت، گزارش کار یک ساله مدیران به مردم داده می‌شود و ارتباط خدمتگزاران به مردم در این ایام، بروز و تجلی دیگری دارد. معاونت استانداری ادامه داد: ۸۲ پروژه عمرانی، اقتصادی، اشتغالزا با حضور معاون یا وزیر جهاد کشاورزی و معاون استاندار در محل اداره غله افتتاح خواهد شد که در این طرح، سیلو با ۴۰ هزار تن ظرفیت ذخیره سازی افتتاح می‌شود. با این افتتاح، ظرفیت ذخیره سازی به دو برابر ذخیره سازی دولتی خواهد رسید. وی تصریح کرد: با توجه به شکل گیری سازمان برنامه ریزی، دو سال اعتبارات خوبی در خور شأن شهرستان انجام شده است که از محل ماده ۱۸۰ و تملک دارایی ۲۵ درصد اعتبارات نسبت به سال گذشته افزایش یافته است و اعتبارات عمرانی نیز نسبت به سال گذشته دو و نیم برابر افزایش داشته است. وی بیشترین اعتبار را در بخش پروژه‌های نیمه تمام با پیشرفت فیزیکی بالای ۹۰ درصد برشمرد و گفت: با تخصیص اعتبارات به این پروژه‌ها و پایان یافتن آنها، بسیاری از مشکلات رفع خواهد شد. آخوند عبدالباسط نوریزاد امام جمعه اهل سنت گنبد گفت: عمر انسان زودگذر است و فرصت‌ها به مانند ابرهای آسمانی در حال گذر هستند چه خوب است با عملکرد خوب و به جا ماندن نام نیک، باعث باقیات، صالحات به عنوان ذخیره آخرت باشیم. وی خدمت به خلق را یکی از فرصت هایی که خداوند در اختیار بعضی از بندگان قرار می‌دهد، عنوان کرد و افزود: وقتی مسئولیتی به شما واگذار می‌وشد قدر آن را بدانید و با اراده و وجدان کاری آن را انجام دهید و خشنودی خداوند را فراهم نمائید. حجت الاسلام محمد سبحانی امام جمعه شیعه گنبد نیز گفت: امنیت و آسایش و آرامش ما به برکت وجود امام رضا (ع) است و خداوند به ما توفیق دهد که آنچه رضای اوست به دنبال آن باشیم. وی گفت: شهیدان رجایی و باهنر آنچه به زبان آوردند بر آن استقامت و ایستادگی کردند و در آن برهه از انقلاب که مشکلات زیادی از طرف جریان‌های سیاسی و گروهک‌ها وجود داشت، در مدت کوتاه مسئولیت خود به لحاظ ایمان، مجاهدت و وجدان کاری اسوه و الگو شدند.
