رئیس سازمان امور اراضی مصرف آب برای تفریح را خیانت خواند و گفت: در ۵ دهه، یک‌میلیون هکتار از زمین‌های کشاورزی تخریب شد یعنی سالانه ۸ تا ۱۰ میلیون تن تولید محصول را نابود کرده‌ایم. به گزارش خبرنگار مهر، قباد افشار در همایش تجلیل از حافظان زمین با بیان اینکه سازمان امور اراضی کشور طی یک دهه به تدریج از اهدافش دور و وظایف آن حذف شده بود، اظهار داشت: به همین دلیل عرصه برای جولان متخلفان باز شد و بهترین سرمایه‌های کشور که عرصه‌های مناسب برای کشاورزی است و تامین امنیت غذایی هستند، مورد تاخت و تاز و تخریب قرار گرفت. وی با اشاره به اینکه عده‌ای سودجو آگاهانه و افرادی هم به شکل ناآگاهانه این کارها را انجام دادند، افزود: این افراد غافل از این بودند که در حال نابود کردن عرصه‌های تامین امنیت غذایی کشور هستند. رئیس سازمان امور اراضی کشور اضافه کرد: در ۵ دهه، یک‌میلیون هکتار از زمین‌های کشاورزی تخریب شده است یعنی ما سالانه ۸ تا ۱۰ میلیون تن تولیدات محصولات کشاورزی را نابود کرده‌ایم. افشار هدررفت آب در شرایط کنونی کشور را خیانت خواند و ادامه داد: این گناهی نابخشودنی است که در شرایط کنونی ما آب را به جای تولید، صرف تفریح کنیم. وی تصریح کرد: ویلاهای چند میلیونی شمال کشور طی یکسال، حتی چند ماه هم مورد استفاده قرار نمی‌گیرند و این مصداق بارز اسراف در کشور ما است. رئیس سازمان امور اراضی کشور تحقق اهداف سازمان امور اراضی را منوط به همکاری و کمک همه دستگاه‌های مربوطه و همچنین مردم عنوان کرد و با اشاره به راه‌اندازی سامانه ۱۳۱ افزود: ما این سامانه را راه‌اندازی کردیم تا مردم برخورد با متخلفان را از ما بخواهند و در کار سازمان امور اراضی نظارت داشته باشند. این مقام مسئول با بیان اینکه با همراهی دولت بودجه سازمان امور اراضی بیش از ۲۰ برابر شده است، اضافه کرد: در همین راستا، ما نیز اقدامات زیادی از جمله اجرای طرح کاداستر را در کشور آغاز کردیم. افشار ضریب تامین کالری و امنیت غذایی جامعه از تولیدات داخلی را ۶۰ درصد عنوان و اعلام کرد: این رقم در پایان سال ۸۴، ۸۲ درصد بوده است، ضمن اینکه تولید با بر هم زدن تعادل منابع پایه کشور امکان‌پذیر نیست.
