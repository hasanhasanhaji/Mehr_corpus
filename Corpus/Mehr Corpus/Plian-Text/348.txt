دهدشت - در دومین روز از همایش ملی بررسی اندیشه‌های حسین پناهی در دهدشت، کارگاه آموزشی شعر برگزار شد. به گزارش خبرنگار مهر، در دومین روز از همایش ملی بررسی شعر و اندیشه‌های حسین پناهی کارگاه آموزشی و جلسه شعرخوانی و نقد و بررسی شعر پیش از ظهر جمعه با حضور نصرالله حکمت نویسنده کتاب «فیلسوف دیوانه»، محمد حسین بهرامیان مدیر سایت «سارا شعر» و حمزه ولوی شاعر و مدیرکل حفاظت محیط زیست استان فارس در دهدشت برگزار شد. در این کارگاه که با حضور شاعران و علاقه مندان به حسین پناهی در مجتمع فرهنگی و هنری اداره فرهنگ و ارشاد اسلامی شهرستان کهگیلویه برگزار شد، شاعران هم استانی به خوانش اشعار خود پرداختند. مدیر سایت سارا شعر در این کارگاه به با اشاره به اینکه همواره بین شعر سنتی و شعر نو اختلافاتی وجود داشته است، به بیان ویژگی هایی پرداخت که شعر کلاسیک را از شعر معاصر جدا می‌کند. محمد حسین بهرامیان گفت: شعر هم از سادگی زیاد و هم از پیچیدگی‌های تحمیلی لطمه می‌بیند. وی تأکید کرد: بهره بردن از امکانات و داشته‌های زبان لری در شعر به شاعران کمک می‌کند. همچنین دکتر حمزه ولوی با بیان اینکه تعریف واحدی از شعر وجود ندارد، گفت: در شعر بیان واقعیت‌ها نباید به صورت تاریخ نگار باشد بلکه باید خیال انگیز باشد. وی به بیان ویژگی‌های شعر لری پرداخت و افزود: شعر نه تنها تعریف خاصی ندارد بلکه قالب و دستور خاصی نیز ندارد. دکتر نصرالله حکمت نویسنده کتاب فیلسوف دیوانه نیز به بیان فلسفه شعر و علت روی آوردن انسان به سوی شاعری پرداخت و گفت: عمر شعر به اندازه عمر انسان بر روی کره خاکی است. وی شعر را زبان غیرشفاف دانست و افزود: زبان شفاف قدرت ندارد اما زبان غیرشفاف قدرت دارد و انسان از آن لذت می‌برد. به گزارش خبرنگار مهر، این همایش دو روزه عصر امروز با حضور بر روی مقبره حسین پناهی در آرامستان شهر سوق ادامه دارد و مراسم اختتامیه ساعت ۲۰ امشب با شعرخوانی شاعران هم استانی و سخنرانی تخصصی دکتر بهرامیان پیرامون شعر و اندیشه حسین پناهی برگزار می‌شود.
