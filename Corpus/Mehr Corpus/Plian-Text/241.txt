علی رغم مخالفت دولت با کلیات طرح توسعه و بهینه سازی آب شرب شهری و روستایی به دلیل مغایرت این طرح با قوانین بالادستی و عدم رعایت سیاست‌های کلی اقتصاد مقاومتی، این طرح در صحن علنی مجلس تصویب شد. به گزارش خبرنگار مهر، در جلسه علنی روز یکشنبه مجلس شورای اسلامی، گزارش کمیسیون عمران در مورد طرح توسعه و بهینه سازی آب شرب شهری و روستایی در کشور در دستور کار جلسه علنی مجلس قرار گرفت. نماینده دولت در مجلس در مخالفت با این طرح گفت: این طرح تعداد زیادی از سیاست‌ها و راهبردهای بلند مدت برای تامین آب شرب را نادیده گرفته است. وی با بیان اینکه احکام زیادی از این طرح بار مالی دارد و با اصل ۷۵ قانون اساسی مغایر است گفت: این طرح مقرر کرده که سالی ۱۰ درصد از اعتبارات تملک دارایی‌های سرمایه‌ای کشور برای بهینه سازی آب شرب اختصاص یابد. این کار عملا بودجه نویسی است و با قانون اساسی مغایر است. نماینده دولت با بیان اینکه قوانین مختلفی درمورد بهینه سازی مصرف آب وجود دارد گفت: در سیاست‌های اقتصاد مقاومتی و بهینه سازی مصرف انرژی در بندهای متعدد برای این موضوع برنامه ریزی شده است. وی ادامه داد: برنامه وزارت نیرو برای اجرای سیاست‌های اقتصاد مقاومتی مصرف آب در شورای اقتصاد به تصویب رسیده است. بنابراین نیازی به تصویب این طرح نیست. نماینده دولت در پایان تاکید کرد: طرح مجلس جامع نبوده، مغایر با قوانین بالادستی و سیاست‌های کلی اقتصاد مقاومتی و قانون بودجه نویسی است. در ادامه هاشمی رئیس کمیسیون عمران با تاکید بر اینکه این طرح با همکاری وزارت نیرو تدوین شده است، گفت: این طرح برنامه ریزی‌های جدی برای مدیریت آب کشور در وضعیت عادی و بحرانی دارد و کشور به تصویب آن نیازمند است. در پایان نمایندگان با ۱۱۷ رای موافق، ۳۱ رای مخالف، ۱۳ رای ممتنع از مجموع ۲۰۷ نماینده مجلس با کلیات این طرح موافقت کردند.
