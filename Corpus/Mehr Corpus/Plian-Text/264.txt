قزوین- مجری طرح زیتون وزارت جهادکشاورزی گفت: نبود دانش فراوردی و سیستم‌های کنترل سبب شده است تا محصول زیتون دچار خرابی و یا افت کیفیت شود. به گزارش خبرنگار مهر، محمد رمضانی ظهر شنبه در دوره آموزشی ملی ارزیابی حسی کنسرو زیتون که با حضور مدیران باغبانی و کارشناسان مرتبط از ۱۳ استان کشور در سالن باغستان قزوین برگزار شد، اظهار داشت: اصلاح باغات با روش‌های روزآمد علمی و اقتصادی شدن فرایند تولید از مهم‌ترین برنامه طرح جامع زیتون در کشور محسوب می‌شود. وی ادامه داد: ۵۰ درصد از کل ۱۰۰ هزار هکتار باغات زیتون درکشور بارور است که با احتساب این آمار متوسط زیتون دهی باغات کشور ۲ تن در هکتار است که باید افزایش یابد. مجری طرح زیتون وزارت جهادکشاورزی گفت: نبود دانش فراوردی و سیستم‌های کنترل سبب شده است تا محصول زیتون دچار خرابی و یا افت کیفیت شود و این موضوع می‌تواند در آینده این کشت و صنعت آثار نامطلوبی برجای بگذارد. وی ادامه داد: با این حال می‌توان با استفاده از روش‌ها و متدهای نوین علمی و دستاوردهای دانش کشاورزی در راستای ارتقا کیفیت محصول زیتون کوشید و در مدت کوتاهی نیز شاهد ارتقای قابل توجه کیفیت این محصول بود. عضو کمیسیون ارزیابی بین المللی زیتون در ایتالیا نیز در ادامه این دوره آموزشی گفت: در فرایند استفاده از متدهای علمی مهم‌ترین اصل و متد توجه به جنبه اقتصادی تولید محصول زیتون است. آندریا جیامو ادامه داد: از میان دو شیوه فراوری روغنی و کنسروی در کشت زیتون، شیوه کنسروسازی شده از اهمیت بیشتری در بازار برخوردار است بنابراین باید برنامه ریزی درست و مناسبی در کشورهای تولید کننده این محصول برای برای کنسروسازی زیتون اندیشیده شود. وی در بخش دیگری از سخنان خود گفت: ارزیابی حسی در زیتون روشی است که به صورت تجربی به دست می‌آید و طی آن افراد می‌توانند با گذراندن و آموختن مهارت‌های لازم ورزیده شوند و وضعیت باغات زیتون را مدیریت کنند. عضو کمیسیون ارزیابی بین المللی زیتون در ایتالیا ادامه داد: عناصر ارزیابی حسی در زیتون متعدد و در گستره وسیعی وجود دارد که از این میان باید به جنبه‌های دانشی که مصرف کننده از آن برخوردار است توجه کرد تا از این طریق بتوان در مدیریت تولید این محصول ارزشمند موفق عمل کرد.
