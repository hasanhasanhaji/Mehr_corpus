خیره نگاه کردن به صفحه نمایش تلفن‌همراه، تبلت یا رایانه با خطرات زیادی برای بینایی فرد همراه است. به گزارش خبرنگار مهر، شایع‌ترین مشکل، خستگی چشم است که در زمان خیره نگاه کردن به صفحه نمایش و درنتیجه کاهش میزان پلک زدن ایجاد می‌شود. خستگی و افزایش فشار چشم ناشی از نگاه کردن مداوم به صفحه نمایش، باعث خشکی چشم‌ها و بروز سردرد می‌شود. این علائم دائمی نیستند، اما احتمال تشدید این مشکل و تبدیل شدن آن به یک بیماری مزمن وجود دارد. یکی از بهترین راه‌ها برای کاهش خستگی و فشار چشم، افزایش میزان پلک زدن است؛ محققان روش ۲۰-۲۰-۲۰ را توصیه می‌کنند که شامل نگاه کردن به جسمی در فاصله ۲۰ فوتی (شش متری) به مدت ۲۰ ثانیه هر ۲۰ دقیقه یکبار است. یکی دیگر از نگرانی‌های جدی در این زمینه، قرار گرفتن در معرض نور آبی است؛ این نوع خاص از نور که از صفحه نمایش تلفن‌همراه، تبلت، رایانه و تلویزیون ساطع می‌شود، به یکی از عمیق‌ترین بخش‌های چشم رسیده و می‌تواند به شبکیه آسیب بزند. خورشید نیز نور آبی از خود ساطع می‌کند، اما این نور دائمی نیست و با غروب خورشید مشکل برطرف می‌شود؛ اما برخی افراد حتی تا نیمه‌های شب به صفحه نمایش تلفن‌همراه، رایانه یا تلویزیون خیره می‌شوند. لامپ کم مصرف (CFL) نیز این نور آبی مضر را ساطع می‌کند. با نشستن در اتاقی با لامپ کم مصرف و کار کردن با این دستگاه‌ها، میزان قرار گرفتن فرد در معرض نور آبی چند برابر خواهد شد. برخی عینک‌ها قادر به فیلتر کردن نور آبی هستند؛ عدم استفاده از تلفن‌همراه، تبلت یا سایر دستگاه‌های مشابه در زمان خواب نیز می‌تواند به کاهش آسیب‌های وارده به چشم منجر شود.
