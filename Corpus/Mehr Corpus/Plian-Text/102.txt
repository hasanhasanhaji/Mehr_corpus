نائب رئیس مجلس در جلسه با وزیر نیرو گفت: کمیته‌ای با محوریت وزارت کشور که نماینده ویژه وزیر نیرو در آن حضور دارد از طریق استانداری البرز به مسائل ساخت و سازهای حریم رودخانه کرج رسیدگی می‌کند. به گزارش مهر به نقل از پایگاه اطلاع رسانی مجلس شورای اسلامی محمدحسن ابوترابی فرد در نشست مشترکی که با حضور چیت چیان وزیر نیرو و مسئولان استان البرز در مجلس برگزار شد، در خصوص ساخت و سازهای حریم رودخانه‌های کشور گفت: اجرای صحیح قانون در هر موضوعی یک اولویت برای مسئولان کشوری محسوب می‌شود بنابراین باید به وضعیت ساخت و سازهای حریم رودخانه‌ها رسیدگی شود. نایب رئیس مجلس شورای اسلامی در این رابطه ادامه داد: احترام به حقوق شهروندی یکی از موضوعات مهمی بوده که تمامی مسئولان کشور باید به آن اهتمام ورزند و حتی اگر رفتار مردم در برخی مواقع خلاف قانون باشد، باید اعمال قانون با کمال احترام صورت گیرد. ابوترابی فرد با تأکید بر رسیدگی به مسائل مربوط به ساخت و سازهای حریم رودخانه‌های کشور افزود: بحث حفظ سلامت محیط زیست و حفظ بهداشت آب سدها از موارد بسیار با اهمیت است که یکی از عواملی بود که باعث شد جلسه امروز تشکیل شود. وی با بیان اینکه در اعمال قانون باید از تبعیض پرهیز تا شأن مردم حفظ شود، افزود: با توجه به پیگیری نمایندگان مردم کرج در خصوص مطالبات مردمی که در روستاهای حریم رودخانه کرج قرار دارند جلسه امروز با حضور جمعی از مسئولان استان البرز تشکیل شده که زمینه ساز رفع مشکلات مردم این منطقه خواهد بود. نایب رئیس مجلس شورای اسلامی یادآور شد: کمیته‌ای با محوریت وزارت کشور که نماینده ویژه وزیر نیرو در آن حضور دارد از طریق استانداری البرز به مسائل ساخت و سازهای حریم رودخانه کرج رسیدگی خواهد کرد. گفتنی است در این دیدار چیت چیان وزیر نیرو، با بیان اینکه وزارت نیرو با ساخت و سازهای حریم رودخانه‌ها برخورد می‌کند، گفت: دلیل برخورد وزارت نیرو با ساخت و سازهای غیرقانونی حریم رودخانه کرج، اهمیت تامین آب آشامیدنی با کیفیت مطلوب برای مردم تهران و کرج است بنابراین، این وزارتخانه با ساخت و سازهای غیر فنی که باعث آلودگی آب سد کرج می‌شود براساس قانون برخورد می‌کند. لازم به ذکر است در این جلسه کولیوند نماینده مردم کرج در مجلس، نجار رئیس سازمان مدیریت بحران کل کشور، سردار کامرانی صالح فرمانده نیروی انتظامی البرز و جمعی دیگر از مسئولان استانی در خصوص ساخت و سازهای حریم رودخانه کرج و مشکلات مردم روستای واریان گزارشاتی ارائه دادند.
