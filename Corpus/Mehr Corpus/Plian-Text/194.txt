کرمانشاه - پیشکسوت رسانه کرمانشاه گفت: ارتباط مدیران با مردم با دشواری هایی رو به روست اما تحقق خواسته‌های آنها حداقل توقعی است که وجود دارد. به گزارش خبرنگار مهر، غلامرضا نوری علا پیش از ظهر پنج شنبه در مراسم تجلیل از اصحاب رسانه کرمانشاه که با حضور شهردار در محل هتل پارسیان برگزار شد، اظهار داشت: معمولا یک شرایط ویژه باعث می‌شود که مدیران با کمی دشواری با مردم ارتباط داشته باشند اما حداقل توقعی که وجود دارد این است که مدیران خواسته‌های مردم را به خوبی محقق کنند. وی افزود: با این حال شهرداری کرمانشاه در پیشانی خدمات به مردم است که متاسفانه تاکنون در این مسیر با نقصان مواجه بوده است. مدیرمسئول روزنامه نقد حال گفت: متاسفانه انسجام کافی میان مدیران شهرداری وجود ندارد و بخش فرهنگی شهرداری کرمانشاه تعطیل است، این البته به آن معنا نیست که بخش عمرانی فعال است. وی با اشاره به مشکلات حوزه‌های عمرانی شهر مثل کوچه پس کوچه‌های باغ فردوس و جمع آوری زباله‌های سطح شهر گفت: آینده نگری در پروژه‌های کرمانشاه وجود ندارد و مثال آن تقاطع غیرهم‌سطح خروجی به سمت جاده سنندج است که یک طرح ناقص الخلقه شده است. این پیشکسوت رسانه که در جلسه رسانه ای‌ها با شهردار سخن می‌گفت خطاب به شهردار کرمانشاه گفت: یکی از اشکالات مدیریت شهری شما این است که مصاحبه نمی‌کنید و این بدان معناست که یک مدیر عملکرد قابل دفاعی ندارد. امیدوارم شما از جرگه این مدیران نباشید و برای دفاع از عملکرد خود با رسانه‌ها گفتگو کنید. وی با اشاره به خاطره‌ای از گفتگو با یک مدیر در پایان سخنان خود گفت: همواره گفته‌ام یکی از نعمتهای خداوند اعطای فرصت خدمت است که امیدوارم کسانی که این نعمت را دارند شکرانه آن را به بهترین وجه که همانا کار برای مردم است را ادا کنند.
