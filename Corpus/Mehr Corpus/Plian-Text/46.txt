تهران-ائمه جمعه استان تهران در خطبه‌های نماز جمعه گفتند: مقام معظم رهبری همواره بر روی مقاومت ملت‌ها در برابر مستکبرین تأکید دارند و کارگشاترین استراتژی در مقابل مستکبرین عالم را مقاومت معرفی کرده اند. به گزارش خبرنگار مهر، ائمه جمعه استان تهران در خطبه‌های نماز جمعه با گرامیداشت سالروز تأسیس نهاد شورای هماهنگی تبلیغات اسلامی و یاد و خاطر شهید شیخ فضل الله نوری به تبیین حوادث منطقه‌ای و جهان پرداخته و تأکید کردند که امروز جمهوری اسلامی ایران به عنوان قدرت مهم و تأثیر گذار در عرصه بین المللی شناخته می‌شود. حجت الاسلام حجت الله اسماعیلی در خطبه‌های نماز جمعه این هفته شهرستان قرچک با برشمردن عامل موفقیت جمهوری اسلامی ایران در عرصه‌های مختلف اظهار داشت: امروز آنچه نظام اسلامی ایران را از سایر نظام‌های سیاسی متمایز ساخته عنصر ولایت فقیه است. امام جمعه قرچک افزود: امروز رهبری و هدایت‌های مقام معظم رهبری مایه افتخار و سربلندی جهان اسلام است و همه مستکبران نیز به این امر واقف هستند. مقاومت کارگشاترین استراتژی در برابر استکبار است وی با اشاره به تأکیدات رهبر معظم انقلاب اسلامی بر عنصر مقاومت ادامه داد: مقام معظم رهبری همواره بر روی مقاومت ملت‌ها در برابر مستکبرین تأکید دارند و کارگشاترین استراتژی در مقابل مستکبرین عالم را مقاومت معرفی کرده اند. حجت الاسلام اسماعیلی امام جمعه قرچک اسماعیلی اضافه کرد: هدایت‌های مقام معظم رهبری همواره مورد توجه و تحسین دشمنان نیز بوده است به طوری که یکی از سران رژیم صهیونیستی برای چندمین بار اعتراف کرد که امروز خطر پیچش تاریخ به نفع ایران را حس می‌کنیم و رهبر ایران نظر ملت‌ها را به سوی موضع خود در مقابل سیاست‌های غلط سران کشور‌های غرب جلب کرده است. این مسئول بیان داشت: همچنین یکی از سران کشور‌های غربی گفته است که با تحولات اخیر و بیداری اسلامی به رهبری رهبر ایران ما دیگر نمی‌توانیم خواسته خود را به جهانیان تحمل کنیم. دوست و دشمن به جایگاه جمهوری اسلامی ایران اذعان دارند وی عنوان کرد: به هر ترتیب دوست و دشمن امروز به اقتدار، عزت و سربلندی ایران اسلامی اذعان دارند و این نشان دهنده جایگاه جمهوری اسلامی در معادلات بین المللی است. خطیب نماز جمعه قرچک گفت: امروز موج بیداری اسلامی در کشورهای منطقه نشأت گرفته از انقلاب اسلامی است به همین خاطر استکبار و دشمنان ما در تلاش هستند تا این بیداری را با شکست مواجه سازند اما تحولات اخیر دنیای اسلام مسیر آینده را تعیین می‌کند. ضرورت برخورد با اراذل و اوباش در برخی نقاط شهریار حجت الاسلام موسی سالمی در خطبه‌های نماز جمعه این هفته شهرستان شهریار با انتقاد از جولان برخی اراذل و اوباش در برخی نقاط شهریار اظهار داشت: میدان شهدای شهریار به محل حضور افراد لاابالی تبدیل شده است وباید مسئولان اعم از فرماندار و شهردار برای این موضوع فکری کنند. سالمی امام جمعه شهرستان شهریار با گرامیداشت سالروز شهادت حضرت حمزه سید الشهدا، شیخ فضل الله نوری و وفات حضرت عبدالعظیم حسنی بر شناخت کامل بزرگان و علما تأکید کرد. نباید نسبت به مذاکرات سیاه نمایی کرد حجت الاسلام سید حسین حسینی نیز در خطبه‌های نماز جمعه این هفته شهرستان ملارد با اشاره به مهمترین موضوع این روزهای کشور اظهار داشت: آرمان انقلاب اسلامی ایران بر پایه عدالت خواهی و استکبار ستیزی است و این مذاکرات چه به نتیجه برسد و چه نرسد، تغییری در این اصول و ارزش‌ها ایجاد نخواهد شد. امام جمعه شهرستان ملارد افزود: جمهوری اسلامی ایران در جریان مذاکرات با عزت و اقتدار پای میز مذاکره حاضر شد به همین خاطر نباید نسبت به مذاکرات سیاه نمایی کرد. حجت الاسلام حسینی ملارد وی با اشاره به اتهامات و تهدیدات مقامات آمریکایی علیه ایران ادامه داد: باید مسئولان تیم مذاکره کننده پاسخ رجزخوانی و ادعاهای بی اساس مقامات غربی بویژه آمریکایی‌ها را بدهند. گفتنی است مردم جوادآباد نیز در نماز جمعه این هفته با نوشتن طوماری خواستار توجه جدی دولت به وضعیت این منطقه به عنوان قطب کشاورزی و دامپروری استان تهران شدند. در این طومار که به امضای نمازگزاران رسید آمده است که مردم بیش از چهل روستا که بزرگترین قطب کشاورزی و دامپروری استان تهران می‌باشد در مسیر فعلی جاده جوادآباد به ورامین تردد می‌کنند اما تنها راه دسترسی به مرکز شهرستان و استان به شدت نیازمند ایمنی و حفاظت جانی و مالی است. همچنین در این طومار تأکید شده است که با توجه به حجم بالای تردد در مسیر فوق که عمدتا ناشی از عرض کم جاده است، بارها شاهد تصادفات منجر به فوت بوده ایم که در سانحه اخیر، سه تن از شهروندان عزیز ما فوت شده و باعث مشکلات روحی و روانی زیادی در منطقه به ویژه خانواده از دست رفته‌ها شده است.
