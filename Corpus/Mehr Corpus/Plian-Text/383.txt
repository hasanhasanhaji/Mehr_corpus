بندرعباس - فرمانده منطقه یکم نیروی دریایی ارتش در بندرعباس گفت: دنیا به این باور رسیده است که ایران محور امنیت و ثبات امنیت و اقتصاد در منطقه است. به گزارش خبرنگار مهر، امیر دریادار دوم حسین آزاد پیش ازظهر جمعه در مراسم استقبال از ناوگروه نیروی دریایی ارتش هند در بندرعباس بیان داشت: دو فروند ناوشکن متعلق به نیروی دریایی ارتش در اسکله‌های ولایت نیروی دریایی راهبردی جمهوری اسلامی پهلو گرفتند. وی با اشاره به تاریخ و روابط مشترک دو کشور ایران و هندوستان، اظهارداشت: ایران و هند کشورهای تعیین کننده و موثر در ثبات و برقراری امنیت منطقه هستند، رفت و آمدهای نظامی در انتقال تجربیات و فناوری‌های نظامی تاثیرگذار است. به گفته دریادار آزاد، دنیا باور کرده است که ایران محور امنیت و ثبات آن در منطقه است و امروز هیچ جمعیتی بدون امنیت و اقتصاد نمی‌تواند ادامه حیات داشته باشد. وی گفت: نیمی از جمعیت جهان در این منطقه سکونت دارند که برقراری امنیت این منطقه تنها توسط کشورهای منطقه امکان پذیر است. دریادار آزاد با اعلام خبر برگزاری تمرین نظامی میان ایران و هند، عنوان کرد: در روز پایانی سفر ناوگروه هندی به بندرعباس، تمرین مشترک میان هند و ایران در آبهای خلیج فارس و هند برگزار می‌شود. فرمانده منطقه یکم نیروی دریایی ارتش خاطرنشان کرد: ناوگروه اعزامی هند به ایران طی چهار روز اقامت در بندرعباس از اماکن گردشگری و مذهبی دیدن خواهند کرد. وی افزود: روز شنبه همچنین دیداری میان فرمانده ناوگروه با استاندار هرمزگان برگزار می‌شود.
