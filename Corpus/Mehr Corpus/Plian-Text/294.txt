محمودآباد - نماینده مردم نور ومحوودآباد در مجلس، واردات غیرقانونی و قاچاق برنج را در فصل برداشت برای کشاورزی تهدید کننده دانست. عبدالوحیدفیاضی در حاشیه بازدید خبرنگاران حوزه انتخابیه از مجلس در گفتگو با خبرنگار مهر، کشاورزی را مهمترین موضوع برای نمایندگان دانست و با بررسی وضعیت کنونی کشاورزی اظهار داشت: کشاورزی ما درحال نابودی بوده که یکی از دلایل آن واردات بی رویه برنج است. نماینده مردم محمودآباد و نور در مجلس، یکی ازمهمترین دلایل افت قیمت برنج را واردات قاچاق اعلام و تصریح کرد: طبق قانون، واردات برنج سه ماه قبل وسه ماه بعد ازبرداشت برنج ممنوع است و سال گذشته تلاش زیادی برای کاهش واردات داشتیم. وی یادآور شد: با انجمن واردکنندگان برنج درکمیسیون جلسه گذاشته و کاری کردیم که واردات کاهش یابد و با تلاش ما، علیرغم خواست شورای اقتصاد که قصد کاهش تعرفه به ۲۰ درصد بود، تعرفه واردات را در همان میزان ۴۰ درصد نگه داشتیم. فیاضی با انتقاد از بی اعتنایی دولت نسبت به کشاورزی تاکید کرد: دولت باید این مسئله را مهار کند و باید وزیر کشاورزی مانع واردات قاچاق شود. این نماینده مجلس با بیان اینکه شاید دستهای پشت پرده‌ای برای واردات برنج وجود دارد گفت: بارها نامه نگاری کردیم تا فکری به حال این کار شود، درغیر اینصورت برنج دپو شده و چند ماه بعد باقیمت نازل، فروخته خواهد شد. فیاضی با بیان اینکه متاسفانه کشاورزی موضوع اول دولت نیست اظهار داشت: کشاورزی با توجه به تعبیر حضرت امام راحل که محور استقلال کشور است، به عنوان محور اقتصادی کشور مطرح نیست و هم دولت و نمایندگان باید دراین زمینه فعال باشند. وی از کشاورزی به عنوان سرمایه اصلی مازندران نام برد و با عنوان اینکه این استان بهترین برنج را تولید می‌کند ولی درحال نابودی است گفت: علاوه برنهاده‌های کشاورزی، آب و هزینه‌های دیگر، وقتی مشتری نباشد کشاورزی به سمت نابودی خواهد رفت. فیاضی درپایان به طرح خرید برنج در پارسال هم اشاره و گفت: سال گذشته برنج طارم را در سبد خرید گذاشتیم تا کمکی به کشاورزان شود اما ضایعات را ۱۳ درصد اعلام کردند که زیاد بود. فیاضی درصد ضایعات و زمان پرداخت را دو مولفه مهم عنوان داشت و افزود: اگر قانون در پارسال به موقع اجرا و وجه خرید هم سر وقت به کشاورزان پرداخت می‌شد بهتر بود.
