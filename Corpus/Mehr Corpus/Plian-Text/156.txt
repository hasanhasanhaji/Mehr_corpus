شرق استان تهران - محمود حجتی به منظور بازدید از چندین مرکز تولید محصولات کشاورزی و دامی و افتتاح یک پروژه دامپروری به جنوبشرق استان تهران سفر کرد. به گزارش خبرنگار مهر، صبح پنج شنبه محمود حجتی وزیر جهاد کشاورزی به همراه جمعی از مسئولان استانی به منظور بازدید از چندین مرکز تولید محصولات کشاورزی و دامی به جنوبشرق استان تهران سفر کرد. در جریان سفر یکروزه وزیر جهاد کشاورزی به جنوبشرق استان تهران و با حضور مسئولان کشوری و استانی، قرار است یک مرکز تولید محصولات دامی در ورامین افتتاح شود. همچنین حجتی در جریان سفر به شهرستان‌های ورامین و پیشوا مشکلات حوزه کشاورزی و دامپروری این دو قطب استان تهران را مورد بررسی قرار می‌دهد. جنوبشرق استان تهران قطب تولید محصولات کشاورزی و دامی است سید حسین نقوی حسینی در گفتگو با خبرنگار مهر با اشاره به سفر وزیر جهاد کشاورزی به جنوبشرق استان تهران اظهار داشت: منطقه ورامین، پیشوا و قرچک به عنوان قطب کشاورزی استان تهران محسوب می‌شود. نماینده مردم ورامین، پیشوا و قرچک در مجلس شورای اسلامی افزود: امروز شهرستان‌های ورامین، قرچک و پیشوا در تولید بسیاری از محصولات کشاورزی و صیفی جات رتبه‌های برتر استان تهران را در اختیار دارند. وی ادامه داد: همچنین شهرستان‌های جنوبشرق استان تهران در تولید محصولات دامی و گوشتی، مرغ و تخم مرغ نیز به موفقیت‌های قابل توجهی دست پیدا کرده اند. برنامه‌های سفر یکروزه وزیر جهاد کشاورزی به جنوبشرق استان تهران نقوی حسینی اضافه کرد: جنوبشرق استان تهران در زمینه کشاورزی و دامپروری از استعداد و پتانسیل بسیار بالایی برخوردار است و در صورت فراهم شدن امکانات لازم می‌توان شاهد رشد و توسعه این بخش‌ها در منطقه بود. رییس مجمع نمایندگان استان تهران عنوان کرد: به منظور بررسی ظرفیت‌ها و توانمندی‌های بخش کشاورزی و دامی شهرستان‌های ورامین، پیشوا و قرچک از وزیر جهاد کشاورزی دعوت شد تا با سفر به این مناطق، از برخی واحدهای فعال در شهرستان بازدید و برای مشکلات این حوزه‌ها تصمیم گیری لازم انجام شود. وی متذکر شد: وزیر جهاد کشاورزی ابتدا به شهرستان پیشوا سفر و از یک واحد فعال این شهرستان بازدید می‌کنند و سپس با سفر به شهرستان ورامین یک واحد دامپروری در این شهرستان را افتتاح و از یک مرکز پرورش گل دیدن خواهند کرد. نقوی تأکید کرد: امیدواریم در این سفر علاوه بر نشان دادن پتانسیل و ظرفیت‌های شهرستان‌های جنوبشرق استان تهران، قدم‌های موثری برای حل مشکلات کشاورزان و دامپروران برداشته شود.
