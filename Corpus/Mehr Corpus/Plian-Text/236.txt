آئین تودیع و معارفه رئیس امور ورزش و تربیت بدنی شرکت ملی نفت ایران درحالی صبح امروز برگزار شد که در این مراسم منصور قنبرزاده مدیرعامل باشگاه نفت مورد تقدیر قرار گرفت. به گزارش خبرگزاری مهر و به نقل از سایت شرکت ملی نفت ایران، مراسم تودیع منصور قنبرزاده و معارفه رضا قورچیان رئیس امور ورزش و تربیت بدنی شرکت ملی نفت ایران صبح امروز دوشنبه در ساختمان مرکزی هشتم نفت برگزار شد. جعفر مدنی‌زادگان، مدیر توسعه منابع انسانی شرکت ملی نفت ایران، ضمن قدردانی از تلاش‌های منصور قنبرزاده، رئیس پیشین امور ورزش و تربیت بدنی شرکت ملی نفت ایران در استمرار و ارتقا بیش از پیش فعالیت‌های موسسه فرهنگی - ورزشی نفت تهران به ویژه تیم فوتبال نفت در نزدیک به یک دهه گذشته، گفت: امروز ورزش شرکت ملی نفت ایران نیازمند توجهی بیش از پیش است و جایگاه ورزش در این صنعت باید جدی گرفته شود. وی با بیان اینکه امور ورزش می‌بایست همواره تحت نظارت قرار داشته باشد و ممیزی در آن صورت پذیرد، افزود: اکنون بهترین فرصت برای ورزش در صنعت نفت مدنظر قرار دادن راهبردهایی شفاف است. مدیر توسعه منابع انسانی شرکت ملی نفت ایران با تاکید بر ضرورت توجه کافی به حوزه ورزش و لزوم اهتمام جدی و درخور و شایسته به مسئولیت محوله به ویزه در حوزه ورزش بانوان و خانواده از سوی ریاست این امور، تصریح کرد: در صورتی که سلامت بانوان و خانواده تامین نشود, تضمینی برای سلامت و پویایی سازمان نیز وجود نخواهد داشت. وی همچنین با بیان اینکه وزیر نفت بر لزوم بهبود بیش از پیش ورزش همگانی در صنعت نفت تاکید کرده است، افزود: در صنعت نفت ورزش نه مطلقا مخصوص مردان و نه زنان است بلکه ورزش نفت جنسیت در این حوزه را به رسمیت نمی‌شناسد و تا حد ممکن می‌کوشد تا عدالت در هر دو جامعه ورزشی رعایت شود. غلامرضا شاه کرمی، مدیرکل امور ورزش وزارت نفت نیز ضمن قدردانی از رئیس پیشین امور ورزش شرکت ملی نفت ایران، از مقوله ورزش به عنوان حلقه گمشده سلامت در صنعت نام برد و گفت: می‌بایست به جای نامداری در این حوزه دنبال نام نیک باشیم و این مهم جز با فداکاری و گذشت و انجام وظیفه به دست نحواهد آمد. منصور قنبرزاده که در حکمی دیگر به عنوان مشاور مدیر توسعه منابع انسانی در امور ورزش منصوب شد، با اشاره به گستردگی ورزش وزارت نفت و شرکت ملی نفت ایران، گفت: اکنون سکان این کشتی در کشور تحت رصد قرار دارد و این حوزه نیازمند است دست به دست یکدیگر بدهیم تا کسب موفقیت‌های هرچه تمام‌تر در این امور ادامه یابد. در پایان آئین تودیع و معارفه، به قنبرزاده، رئیس پیشین امور ورزش شرکت ملی نفت ایران هدیه‌ای به عنوان یادبود اهدا شد.
