کرمانشاه- رئیس تبلیغات اسلامی شهرستان کرمانشاه گفت: داشتن مرجع تقلید از واجبات است و آگاهی از فتوای مراجع تقلید بهترین راه رفع سردرگمی در احکام است. به گزارش خبرنگار مهر، حجت الاسلام حجت‌الله فاضلی در سخنرانی پیش از خطبه‌های نماز جمعه این هفته در کرمانشاه اظهار داشت: داشتن مرجع تقیلد از واجبات است و باید بر اساس فتوای مرجع تقلید به احکام عمل کنیم. رئیس تبلیغات اسلامی شهرستان کرمانشاه بقای بر مرجع تقلید فوت شده را مشروط به اذن مرجع تقلید زنده دانست و افزود: امام راحل جامعه مدرسین حوزه علمیه قم را معیار ما برای انتخاب مرجع تقلید قرار داده است. حجت‌الاسلام فاضلی مطالعه فتوای مرجع تقلید را از نشانه‌های مقلد دانست و بیان کرد: بهترین راه آگاهی از فتوای مرجع تقلید داشتن رساله وی است و امروز ضرورت داشتن رساله توضیح‌المسائل کمتراز قرآن و مفاتیح نیست. وی تبعیت از مرجع تقلید را راه اصلاح افراد عنوان و تصریح کرد: مفهوم تقلید به معنای پیروی و دنباله‌روی است و در اصطلاح فقه عمل کردن برآنچه مجتهد در مسائل شرعی فتوا می‌دهد که این افتخاری ویژه برای ما است. رئیس تبلیغات اسلامی شهرستان کرمانشاه در ادامه افزود: باید در مسیر یادگیری مسائل شرعی کوشا باشیم و تربیت آگاهان در مسائل دینی نیز مورد توجه باشد. حجت‌الاسلام فاضلی گفت: نمی‌توان به فتوای مرجعی که در قید حیات نیست و مقلد او را مرجع خویش برگزیده عمل کرد و باید مقلد مرجع خویش را از میان مراجع زمان خود انتخاب کند. وی آگاهی نسبت به فتوای مرجع تقلید را بهترین راه برای رفع سردرگمی دانست و افزود: داشتن رساله در منزل امتیاز ویژه‌ای دارد و جامعه مدرسین حوزه علمیه قم هم اکنون مراجع عظامی همچون آیت‌الله مکارم شیرازی، آیت‌الله خراسانی، آیت‌الله زنجانی و … را معرفی کرده است.
