ایلام - امام جمعه ایلام گفت: اقتدار نظام و ثبات سیاسی و امنیت مثال زدنی کشور مرهون مقام معظم رهبری و پشتیبانی ملت بزرگ ایران است. به گزارش خبرنگار مهر، حجت الاسلام محمد نقی لطفی در خطبه‌های نماز جمعه شهر ایلام اظهار داشت: امروز در کشور کسانی هستند با تفسیر‌های غلط و با نسبت دادن دروغ به امام می‌خواهند چنین القا کنند که فقط آنها صلاحیت تبیین مواضع امام در مسائل کلان سیاسی آنهم در روابط با کشورهای جهان دارند. وی ادامه داد: اما عملکرد آنها بعد از ارتحال امام به ویژه در سال‌های اخیر و در فتنه ۸۸ در تضاد آشکار با اندیشه‌های امام و رهبری است. امام جمعه ایلام بیان داشت: آنها سعی می‌کنند فضای کشور را که توام با امنیت و ثبات سیاسی است به نفع خود و جریان‌های وابسته به خود رقم بزنند، در حالیکه اقتدار نظام و ثبات سیاسی و امنیت مثال زدنی مرهون رهبری حکیمانه حضرت آقا و پشتیبانی ملت بزرگ ایران است. حجت الاسلام لطفی تصریح کرد: همین آقایان در فتنه ۸۸ خود در مدار فتنه قرار گرفتند و با ایجاد آشوب و بلوا و ساماندهی گروهک‌های ضد انقلاب و نشان دادن چراغ سبز به آمریکا کشور را تا لبه پرتگاه بردند. وی گفت: بیانات رهبر معظم انقلاب در جمع هیئت وزیران سیاست‌های راهبردی در عرصه‌های مختلف است. لطفی افزود: رهبر معظم انقلاب ضمن قدردانی از تلاش دولت مطالبات مهمی که در واقع خواسته‌های برحق مردم و نظام از دولتمردان است عنوان فرمودند باید بعد از توافق هسته ایی راه‌های نفوذ فرهنگی و سیاسی و اقتصادی مسدود شود. امام جمعه ایلام با اشاره به فرخنده میلاد امام رضا (ع)، گفت: افتخار بزرگ کشور عزیزمان ایران وجود مزار شریف و بارگاه ملکوتی حضرت رضا است. وی افزود: ملت فرهیخته ایران میزبان هشتمین امام معصوم است و این بزرگترین عنایت ذات اقدس الهی است. به یمن وجود امام رضا ایران به قلب دنیای اسلام تبدیل شد و بزرگترین نهضت‌های تاریخ اسلام در آن شکل گرفت. امام جمعه ایلام با اشاره به هشتم شهریور شهادت مظلومانه رئیس جمهور محمدعلی رجائی و نخست وزیر دکتر باهنر در انفجار دفتر نخست وزیری توسط منافقین، اظهار داشت: یکی از حوادث تلخ و مصیبت بار تاریخ انقلاب اسلامی ترور شخصیت‌های تاثیرگذار و یاران صدیق امام توسط دشمنان کینه توز است.
