رئیس سازمان تنظیم مقررات و ارتباطات رادیوئی از تشکیل کمیته‌ای با هدف نظارت مطلوب بر فرایند انتقال ترافیک و رصد ترافیک غیرمجاز داخلی و بین‌الملل در حوزه صوت و دیتا خبر داد. به گزارش خبرگزاری مهر، علی‌اصغر عمیدیان با اشاره به اینکه ترافیک دیتا و صوت که از مسیر قانونی دروازه‌های بین‌المللی زیرساخت عبور نمی‌کند مصداق ترافیک غیرمجاز است، گفت: این کمیته به ریاست رگولاتوری و با حضور نمایندگان تام‌الاختیار فنی و حقوقی تمامی اپراتورهای ثابت و سیار، شرکت ارتباطات زیرساخت و نهادهای مرتبط تشکیل شده است. وی افزود: رصد تعرفه‌های انتقال ترافیک داخل کشور و بین‌الملل، متعادل‌کردن تعرفه‌های بین‌الملل براساس شرایط و وضعیت انتقال ترافیک در کشورهای مقصد و ترافیک داخل کشور، ساماندهی فروش سیم‌کارت‌های شبکه سیار و تشکیل پایگاه داده مشترکین اپراتورها، ساماندهی خطوط دور شوال (یکطرفه و دوطرفه)، تولید CDRهای متمرکز استانی و کشوری، بررسی و ایجاد سامانه‌های لازم به منظور تشخیص ترافیک غیرمجاز و مقابله با آن، ساماندهی اپراتورهای ارائه‌کننده خدمات تلفن اینترنتی (VOIP) از اهداف دیگر تشکیل کمیته رصد انتقال ترافیک داخلی و بین‌الملل در رگولاتوری است. معاون وزیر ارتباطات و فناوری اطلاعات با اشاره به اینکه فلسفه پروانه‌های صادر شده در این حوزه برای ارائه خدمت به مردم است، درباره نحوه برخورد با اشخاص حقیقی یا حقوقی و اپراتورهائی که اقدام به انتقال ترافیک غیرمجاز می‌کنند، گفت: انتقال ترافیک غیرمجاز باعث تضییع حقوق مردم و بیت‌المال می‌شود. وی گفت: به همین دلیل از تمامی ظرفیت‌های قانونی برای برخورد موثر و بازدارنده با این موضوع استفاده می‌شود. در حال حاضر براساس مصوبه ۱۹۰ کمیسیون تنظیم مقررات ارتباطات برای برخورد با اشخاص حقیقی یا حقوقی متخلف در حوزه انتقال ترافیک غیرمجاز، دریافت جریمه و معرفی به مراجع قضائی و در مورد اپراتورهای متخلف، دریافت جریمه، تعلیق و لغو پروانه پیش‌بینی شده است. عمیدیان، ساماندهی پایگاه داده اطلاعات هویتی مشترکین شبکه ثابت و سیار اپراتورها، شناسائی و قطع سیم‌کارتی که مبادرت به انجام ترافیک غیرمجاز از مبادی غیررسمی می‌کنند، نظارت بر عملکرد دفاتر فروش سیم‌کارت مانند دفاتر پیشخوان، کنترل و مانیتورینگ مسیرهای ترافیکی اپراتورهای VOIP و توقف فعالیتهای غیرمجاز، راه‌اندازی سامانه‌های شناسائی تقلب در حوزه ثابت و سیار و راه‌اندازی سیستم ثبت اطلاعات تماس کاربران برای مکالمات داخلی، بین استانی و بین‌الملل ثابت از جمله نتایج فعالیت کمیته رصد انتقال ترافیک داخلی و بین‌الملل عنوان کرد.
