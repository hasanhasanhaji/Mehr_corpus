همدان- مسئول فرهنگی دینی صنعت آب و برق استان همدان گفت: آموزه‌های دینی پایه و اساس فرهنگ هر جامعه است. به گزارش خبرنگار مهر، حجت الاسلام ابراهیم بهرامی فر در سخنان پیش از خطبه‌های نماز جمعه همدان به اهمیت فرهنگ در هر جامعه اشاره کرد و گفت: فرهنگ مجموعه‌ای از رفتارها، آداب و رسوم و معیارهاست و هر جامعه‌ای فرهنگ خاص خود را دارد و برای آن احترام قایل است. وی با بیان اینکه جایگاه فرهنگ ایرانی اسلامی، جایگاهی خاص و ویژه است، گفت: افرادی که برای احیا این فرهنگ تلاش کنند در کارها موفق‌تر خواهند بود. حجت الاسلام ابراهیم بهرامی فر با بیان اینکه فرهنگ به عنوان یک فریضه عبادی نیز تلقی می‌شود، به فرهنگ قناعت و مدیریت مصرف و صرفه جویی اشاره کرد و گفت: براساس آیات و روایات ائمه معصومین (ع)، قناعت درختی است که حیات طیبه، حفظ آبروی انسان و تقویت عزت نفس، بی نیازی از مردم و سبکی حساب در روز قیامت از ثمرات آن است. مسئول فرهنگی دینی صنعت آب و برق استان همدان با تأکید بر اینکه هر فرد مسلمان باید در زندگی خود الگوی مصرف را رعایت کند، اظهار کرد: قناعت و صرفه‌جویی در مصرف انرژی، آب و برق باید در زندگی روزمره همه مردم مورد توجه قرار گیرد. حجت الاسلام ابراهیم بهرامی فر با بیان اینکه افرادی که اهل قناعت در زندگی هستند از مزایای دنیوی و اخروی بهره مند می‌شوند، گفت: این افراد در پیشگاه الهی نیز دارای اجر معنوی هستند. وی با بیان اینکه فردی که عمل صالح انجام می‌هد و به عنوان مومن از او یاد می‌شود دارای حیات طیبه است، گفت: منظور از حیات طیبه همان قناعت و قناعت به معنای درست مصرف کردن نعمت‌های خداوند است. مسئول فرهنگی دینی صنعت آب و برق استان همدان با تاکید بر توجه به مدیریت مصرف، گفت: باید باشکرگزاری زبانی و عملی قدردان نعمت‌های خداوند باشیم. وی با بیان اینکه یکی از راههای شکر نعمت پرهیز از محرمات است، گفت: یکی از بزرگترین نعمت هایی که جامعه بشری از آن برخوردار است، نعمت آب و برق است که باید شیوه درست مصرف را فراگیرد. حجت الاسلام ابراهیم بهرامی فر با بیان اینکه برخی موهبت‌های الهی همچون آب جایگزین ندارد، گفت: زندگی بدون آب و برق معنا و مفهوم خود را از دست می‌دهد. وی با بیان اینکه امروزه بیشتر کارخانه‌ها به واسطه وجود برق فعال هستند و برق عامل حرکت چرخه‌های تولید است، گفت: میانگین مصرف برق خانگی در ایران سه برابر استاندارد جهانی است. مسئول فرهنگی دینی صنعت آب و برق استان همدان با بیان اینکه باید اقتصاد مقاومتی را در زندگی خود نهادینه کنیم، گفت: اگر در مصرف انرژی از جمله آب و برق مدیریت صحیح نداشته باشیم وابستگی ما به کشورهای دیگر بیشتر خواهد شد.
