سخنگوی فراکسیون اصولگرایان مجلس شورای اسلامی از انتخاب ۵ نفر از اعضای این فراکسیون برای پیگیری ساز و کار تفاهم با فراکسیون رهروان ولایت، با هدف ارائه فهرست مشترک کمیسیون ویژه بررسی «برجام» خبر داد. علیرضا زاکانی در گفتگو با مهر با اشاره به جلسه عصر امروز این فراکسیون با موضوع انتخاب اعضای کمیسیون ویژه بررسی برنامه جامع اقدام مشترک ایران و ۱+۵ «برجام» اظهار داشت: جلسات فراکسیون در این رابطه همچنان دنبال خواهد شد تا ان‌‌شالله با فراکسیون رهروان ولایت به تفاهم برسیم. وی با بیان اینکه اعضای فراکسیون رهروان نیز به تفاهم برای ارائه لیست مشترک تمایل دارند، افزود: در هفته جاری رایزنی‌ها ادامه می‌یابد، اما انتخابات اعضای کمیسیون ویژه بررسی برجام در صحن مجلس، هفته آینده صورت می‌گیرد. سخنگوی فراکسیون اصولگرایان مجلس از انتخاب ۵ نفر از اعضای این فراکسیون در جلسه امروز برای پیگیری سازوکار تفاهم با فراکسیون رهروان خبر داد و گفت: این ۵ نفر شامل بنده و آقایان علی اصغر زارعی، مهرداد بذرپاش، سیدمرتضی حسینی و سیدمحمود نبویان هستیم که سازو کار تفاهم را بررسی و دنبال می‌کنیم، اما افرادی که باید بر روی آنها تفاهم شود، در جلسه مجمع عمومی فراکسیون اصولگرایان انتخاب می‌شوند. زاکانی خاطرنشان کرد: در نشست امروز فراکسیون اصولگرایان، عمدتا در رابطه با شیوه‌های تفاهم، کیفیت تفاهم و حدود و ثغور آن بحث و بررسی صورت گرفت. به گزارش خبرنگار مهر، بر اساس مصوبه ۳۰ تیرماه مجلس شورای اسلامی، کمیسیون ویژه‌ای در مجلس، مسئولیت بررسی و اعلام نظر درباره توافق هسته‌ای ایران و غرب و ارائه نظر خود به صحن علنی خانه ملت را برعهده خواهد داشت.
