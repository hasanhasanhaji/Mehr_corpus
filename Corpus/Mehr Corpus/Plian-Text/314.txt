به گزارش خبرگزاری مهر، «اگنس کالامارد» گزارشگر ویژه سازمان ملل متحد در گفتگوی اختصاصی با خبرگزاری «آناتولی»، مظنون اصلی پرونده جمال خاشقجی روزنامه‌نگار سعودی، سردبیر سابق روزنامه الوطن و ستون‌نویس روزنامه آمریکایی واشنگتن پست که دوم اکتبر ۲۰۱۸ در سرکنسولگری این کشور در استانبول به قتل رسید را «محمد بن سلمان» ولیعهد عربستان سعودی دانست. گزارشگر ویژه سازمان ملل متحد در این مصاحبه ضمن اشاره به صدور حکم بازداشت ۲۰ متهم فراری این پرونده از سوی دادستانی کل استانبول، تاکید کرد: اگرچه این دادگاه به صورت غیابی برگزار شد؛ اما از آنجایی که عربستان سعودی متهمان را به ترکیه تحویل نمی‌دهد، این دادگاه بسیار مهم است و تاکید می‌کنم که وکلای دفاع این متهمان از سوی دولت تعیین شده‌اند. «اگنس کالامارد» همچنین افزود: چون این جنایت در ترکیه صورت گرفته، این کشور موظف به رسیدگی به پرونده است. همانطور که در گزارش تاکید کردم ترکیه در امر رسیدگی به پرونده خاشقجی بسیار جدی عمل کرد و هیچ سند و مدرکی در مورد تخلف در این پرونده به دست من نرسیده است. وی در ادامه تأکید کرد: این پرونده به صبر بالایی نیاز دارد، عدالت دیر یا زود برقرار خواهد شد. تصور می‌کنم بسیاری از دولت‌ها می‌خواهند با مانع تراشی توان‌مان را برای صبر و عدالت از دست بدهیم.