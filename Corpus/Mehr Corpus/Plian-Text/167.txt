بجنورد- وزیر ارتباطات و فناوری اطلاعات صبح امروز به منظور افتتاح پروژه‌های ارتباطی به خراسان شمالی سفر می‌کند. به گزارش خبرنگار مهر، محمود واعظی در سفر خود به خراسان شمالی که از صبح پنجشنبه آغاز می‌شود پروژه‌های ارتباطی این استان و ساختمان اداره کل ارتباطات و زیرساخت استان را افتتاح خواهد کرد. وی در بدو ورود به خراسان شمالی با حضور در گلزار شهدا و ادای احترام به ساحت مقدم شهدای هشت سال دفاع مقدس در جلسه شورای اداری خراسان شمالی شرکت خواهد کرد. وزیر ارتباطات و فناوری اطلاعات همچنین ضمن دیدار با فعالان و نخبگان حوزه ICT در دانشگاه بجنورد، پروژه‌های ارتباطی شرکت زیرساخت را افتتاح خواهد کرد. دیدار با حضرت آیت الله مهمان نواز نماینده مردم خراسان شمالی در مجلس خبرگان رهبری، بازدید از مجتمع ICT استان، شرکت در نشست خبری و حضور در شبکه اترک صدا و سیمای مرکز خراسان شمالی از دیگر برنامه‌های سفر وزیر ارتباطات به خراسان شمالی عنوان شده است. بر اساس اعلام اداره کل روابط عمومی و امور بین الملل استانداری خراسان شمالی قرار است مراسم استقبال از وزیر ارتباطات ساعت ۱۰ و ۱۵ دقیقه امروز پنجشنبه در محل پارک تفریحی و گردشگری باباامان بجنورد واقع در مسیر جاده آسیایی و ۱۰ کیلومتری بجنورد مرکز این استان انجام شود. به گزارش خبرنگار مهر، این اولین سفر محمود واعظی وزیر ارتباطات و فناوری اطلاعات به خراسان شمالی است. واعظی نیمه اول بهمن ماه سال گذشته قرار بود به منظور افتتاح پروژه‌های مخابراتی به این استان سفر کند که این سفر به دلیل بدی شرایط آب و هوایی لغو شد.
