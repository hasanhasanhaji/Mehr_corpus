سرمربی تیم فوتبال خوزستان بابیان اینکه یکی از ضعف‌های تیمش این است که بازیکنان آن با نوعی ترس برابر حریفان بازی می‌کنند، گفت: برابر پرسپولیس لیاقت برد را نداشتیم و از صلابت یک تیم مقتدر فاصله داشتیم. به گزارش خبرنگار مهر، دراگان اسکوچیچ شامگاه سه‌شنبه پس از شکست خانگی تیمش در برابر پرسپولیس تهران در نشست خبری پایان بازی، ضمن بیان مطلب فوق اظهار کرد: در این بازی واقعا لیاقت برد را نداشتیم و از صلابت یک تیم مقتدر فاصله داشتیم. مشکلی که تیم ما با آن مواجه بود، این است که بازیکنان ما با ترس بازی می‌کنند ولی چنین ترسی در وجود من نیست. وی اضافه کرد: همین ترس در دل بازیکنان باعث شده برابر حریفان شکست بخوریم زیرا آنان قادر به ارائه توانمندی‌های خود در زمین فوتبال نیستند. متاسفانه برخی بازیکنان ما نمی‌توانند فشار بازی را تحمل کنند. سرمربی تیم فولاد خوزستان تصریح کرد: یکسری بازیکن در فولاد وجود دارند که آماده بازی نیستند. فشنگچی و مهرداد جماعتی از جمله بازیکنان خوب ما هستند که هنوز به شرایط مناسب بازی نرسیده‌اند. وی اضافه کرد: بعد از این بازی لیگ ۱۵ روز تعطیل می‌شود و ما می‌توانیم علاوه بر بر طرف کردن نقاظ ضعف تیم، یک بازیکن خوب در نوک حمله به تیم خود اضافه کنیم. سال قبل هم مشکلات زیادی داشتیم و شرایط فعلی از شرایط سال قبل بیشتر بود. ولی ما می‌توانیم از این شرایط سخت عبور کنیم. اسکوچیچ ادامه داد: من از این بابت ناراحت و عصبانی هستم چرا که بازیکنان آنچه را که از آنان می‌خواهم در زمین پیاده نمی‌کنند. البته فولاد برای هماهنگ شد نیاز به زمان دارد چرا که ما بازیکنان جدید زیادی وارد تیم کرده ایم. وی همچنین اظهار کرد: واقعا در نقل و انتقالات لیگ برتر دست ما خالی بود و با هر بازیکنی صحبت می‌کردیم، تمایل به آمدن به فولاد نداشت. خیلی از آنها با همان پول جذب سایر تیم‌ها شدند. لیست اولی که به باشگاه دادم، شامل شش بازیکن بود که فقط یکی از آنها جذب شد. سرمربی تیم فولاد خوزستان در پایان گفت: من مرد روزهای سخت هستم. با وجود چنین شرایط سختی در تیم می‌مانم و می‌جنگم تا فولاد خوزستان را به شرایط مناسبی برسانم. من خیلی امیدوارم و همیشه با قدرت به آینده نگاه می‌کنم. اگر شرایط برای تیمی سخت نشود آن تیم چگونه می‌توانند ثابت کند که یک تیم با قدرت است.
