وزیر نفت با تشریح برنامه ویژه ۷ روزه نفتی ایران در دوران پسا تحریم نسبت به سقوط قیمت دوباره نفت هشدار داد و گفت: با اجرای برنامه‌ای جدید درآمد نفتی ایران در دوران سقوط قیمت‌ها کاهش نمی‌یابد. به گزارش خبرنگار مهر، ایران قصد دارد با لغو تحریم‌ها در قالب دو برنامه کوتاه و میان مدت به طور متوسط روزانه یک میلیون بشکه به ظرفیت تولید و صادرات نفت خام خود اضافه کند. در شرایط فعلی تولید نفت خام ایران حدود دو میلیون و ۷۰۰ تا دو میلیون و ۷۵۰ هزار بشکه در روز برآورد می‌شود که با لغو سه تحریم اصلی صنعت نفت شامل انتقال ارز حاصل از فروش نفت، تامین کشتی‌های نفتکش و بیمه نفتکش‌ها، ابتدا در مدت زمان کمتر از ۷ روز حدود ۵۰۰ هزار بشکه در روز به ظرفیت صادرات نفت خام ایران افزوده شود. پس از اجرای این طرح ضربتی و افزایش ظرفیت صادرات نفت به محدوده یک میلیون و ۵۰۰ هزار بشکه در روز در نخستین روزهای لغو تحریم‌ها، سپس با اجرای یک برنامه ۶ ماهه ظرفیت صادرات نفت کشور به دو میلیون بشکه در روز افزایش می‌یابد. با این وجود هم اکنون یکی از مهمترین چالش‌های بازگشت بشکه‌های نفت ایران به بازار جهانی در دوران پساتحریم، افزایش عرضه نفت مازاد توسط برخی از کشورهای عربی اوپک و برخی از کشورهای نانو اوپک همچون روسیه و آمریکا است. بر اساس برآوردهای انجام شده توسط موسسات معتبر بین‌المللی هم اکنون حدود دو میلیون بشکه نفت خام مازاد در بازار جهانی وجود دارد و حتی ظرفیت تولید نفت اوپک برای چندین ماه متوالی با عبور از سقف ۳۰ میلیون بشکه‌ای تعیین شده، رکودساز بازار جهانی نفت شده است. بیژن زنگنه در نشستی خبری در تشریح مهمترین برنامه ایران به منظور باز شدن جا برای بشکه‌های نفت صادراتی در دوران پسا تحریم و با وجود افزایش عرضه نفت مازاد در بازار، گفت: ظرفیت تولید نفت در دوران پسا تحریم تا سقف ۳. ۸ تا ۳. ۹ میلیون بشکه در روز افزایش می‌یابد. وزیر نفت با اشاره به افزایش عرضه نفت توسط برخی از کشورهای اوپک و انجام مکاتباتی با دبیرکل این سازمان به منظور آماده سازی بازار به منظور ورود بشکه‌های نفت ایران به بازار، تصریح کرد: اوپک معمولا در مقاطع حساس عاقلانه عمل می‌کند. این عضو کابینه دولت تدبیر و امید با یادآوری اینکه در صورتی‌که عرضه نفت مازاد برخی از کشورهای اوپک ادامه یابد و ایران هم بخواهد سهم از دست رفته نفتی خود را در بازار احیا کند، قیمت‌ها کاهش می‌یابد، بیان کرد: با این وجود قطعا حتی در صورت سقوط دوباره قیمت نفت، ایران از کاهش قیمت‌ها به هیچ وجه ضربه نمی‌خورد. این مقام مسئول در تشریح دلایل پیروزی ایران در بازار نفت ارزان قیمت به ویزه در دوران پساتحریم، توضیح داد: با لغو تحریم‌ها صادرات نفت ایران دو برابر می‌شود و حتی در صورت نصف شدن قیمت‌های نفت از سطوح فعلی بازهم درآمد نفتی ایران ثابت خواهد ماند. زنگنه با یادآوری اینکه در دوران پسا تحریم و در صورت سقوط دوباره قیمت نفت، در حالی درآمدهای نفتی ایران در بدترین سناریو ثابت می‌ماند، افزود: این در حالی است که برخی از کشورها که به کاهش قیمت‌ها و یا افزایش عرضه نفت بیشتر به بازار دامن می‌زنند، زیان چندین میلیارد دلاری را متحمل خواهند شد. وزیر نفت با تاکید بر اینکه در این دوران بسیاری از کشورها ذخایر عظیم ارزی خود را از دست خواهند داد، خاطرنشان کرد: ایران تجربه مدیریت اقتصاد کشور در دوران تحریم و حتی دوران ارزان فروشی نفت را دارد.
