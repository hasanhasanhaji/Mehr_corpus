وزیر علوم در جمع استادان نمونه کشور گفت: از استادان نمونه کشور انتظار می‌رود که رویکرد دانایی محوری و گفتمان علمی را به عنوان یک بحث فرهنگی در دانشگاهها توسعه و رونق بخشند. به گزارش سرویس صنفی آموزشی خبرگزاری دانشجویان ایران (ایسنا)، دکتر محمد مهدی زاهدی در اولین مجمع عمومی استادان نمونه دانشگاه‌های سراسر کشور که در دانشگاه تهران برگزار شد، افزود: توصیه ما در جهت تلاش برای دانایی محوری و توسعه گفتمان علمی به معنی عدم تمایل به مباحث سیاسی نیست؛ بلکه برعکس، دانشگاه باید مهد چالشهای گفتمانی باشد ولی این امر، بدان معنی نیست که دانشگاه، ابزار دست سیاسیون قرار بگیرد. وی تأکید کرد: دانشگاه نه تنها نباید تحت تأثیر القائات سیاسی قرار بگیرد؛ بلکه باید خط دهنده و برنامه‌ریز جریانات سیاسی باشد و مهمترین عنصر پیاده شدن این آرمان، دانشجویان و اعضای هیات علمی دانشگاهها و در رأس آنها استادان نمونه هستند. وزیر علوم با ذکر این نکته که در جامعه اطلاعاتی نمی‌توان هیچ تفکری را با تهدید و ارعاب حاکم کرد، افزود: اگر چه دانشگاهها باید پرچمدار کرسیهای آزاد اندیشی و حاکمیت دانایی محوری باشند، باید توجه داشته باشند که ناخودآگاه تحت تأثیر جوسازیها و القائات رسانه‌ها قرار نگیرند. دکتر زاهدی سپس به اقدامات انجام شده در جهت ارتقای جایگاه استادان نمونه اشاره کرد و گفت: در بنیاد نخبگان، استادان نمونه از مصادیق نخبگان شناخته شدند و این امر به لحاظ معنوی، اهمیت ویژهای دارد. در شورای عالی انقلاب فرهنگی نیز برای اعضای هیأت علمی با مرتبه علمی «استاد تمامی»، بویژه استادان نمونه تسهیلات مناسبی در نظر گرفته شده که امیدوارم بزودی تصویب شود. وی افزود: همچنین قرار است با تصویب در هیأت امنای دانشگاهها و افزایش سن بازنشستگی استادان نمونه از ۶۵ به ۷۰ سال، دانشگاهها بتوانند از توان و ظرفیت علمی استادان نمونه، حداکثر استفاده را بکنند.
