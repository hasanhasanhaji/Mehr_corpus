وزیر صنعت با تاکید بر اهمیت تولید در عرصه‌های مختلف از جمله تجهیزات پزشکی در کشور، گفت: لازمه توسعه صادرات، افزایش تولید است تا بتوان با تولید با کیفیت، در عرصه رقابت موثر بود. به گزارش خبرگزاری مهر، محمدرضا نعمت‌زاده در اولین جلسه شورای برنامه ریزی تجارت خارجی و روابط اقتصاد بین الملل برنامه ششم با تاکید بر ضرورت افزایش سهم ایران از ارزش افزوده صنعت در جهان، گفت: بخش صنعت، معدن و تجارت به عنوان پیشران اقتصاد کشور، با توان رقابت در بازارهای بین‌المللی، در تراز کشور نوظهور صنعتی قرار گیرد. وزیر صنعت، معدن و تجارت افزود: ایران با داشتن مزیت‌های نسبی مناسب در منابع و سرمایه‌های فیزیکی و انسانی می‌تواند با الگویی اثر بخش در مسیر توسعه و صنعتی شدن حرکت کرده و در ردیف کشورهای در حال توسعه و نوظهور صنعتی قرار گیرد. وی تصریح کرد: کشورهای در حال توسعه و نوظهور صنعتی می‌کوشند تا با استفاده از مزیت‌های نسبی و رقابتی در هر رشته فعالیت، سیاست‌های روشن و اثربخشی را در مسیر صنعتی شدن بکار گیرند و سیاست‌های اقتصادی موفق مبتنی بر تولید با ارزش افزوده بالا است. نعمت‌زاده با اشاره به وسعت حوزه تجارت خارجی، گفت: وجود کمیته‌های تخصصی در شورای برنامه‌ریزی تجارت خارجی و روابط اقتصاد بین الملل موجبات انسجام تصمیم گیری را فراهم می‌نماید. وزیر صنعت، معدن و تجارت تاکید کرد: تشکیل کمیته‌های جداگانه در حوزه‌های صنعت، معدن، کشاورزی، گردشگری و سلامت می‌تواند نقش موثری در زمینه تجارت خارجی داشته باشد. نعمت زاده همچنین در جلسه کارگروه توسعه صادرات غیرنفتی که با موضوع بررسی مسایل و مشکلات فرآوری صادرات تجهیزات پزشکی برگزار شد، با اشاره به اینکه صنعت تجهیزات پزشکی نیازمند تلاش جدی است، گفت: ظرفیت سازی صورت گرفته در این صنعت در مقایسه با دیگر کشورها و همچنین دیگر گروه‌های صنعتی بسیار پایین است که توجه بیشتری را هم از سوی مسئولان و هم سرمایه گذاران می‌طلبد. وزیر صنعت، اقدامات صورت گرفته در راستای پیشبرد اهداف صنعتی دراین عرصه را کافی ندانست و خطاب به نمایندگان تشکل‌ها و فعالان اقتصادی این صنعت از آنها خواست تا ضمن همفکری بیشتر به منظور افزایش توانمندی‌ها و ظرفیت سازی با ارائه راهکارهای اجرایی و نقطه نظرات خود به توسعه هرچه بیشتر این صنعت کمک کنند.
