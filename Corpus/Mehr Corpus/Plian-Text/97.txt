ساری - نماینده مردم ساری و میاندرود در مجلس با بیان اینکه دست‌های پشت پرده‌ای درصدد هستند تا به تولید کشور لطمه بزند، خواستار ارائه طرح مناسب برای بهره برداری از جنگل‌ها شد. به گزارش خبرنگار مهر، محمد دامادی بعد از ظهر سه شنبه در جمع مجریان طرح‌های جنگلداری در ساری بیان داشت: طرح مناسب و ایده خوب برای جایگزینی طرح استراحت جنگل باید تهیه شود. دامادی، استراحت جنگل را به معنای تعطیل کردن امور ندانست و گفت: ما در حوزه ترمیم در کشور از حضور کارشناسی بی بهره هستیم. نماینده مردم ساری و میاندرود در مجلس با بیان اینکه در موقع آتش سوزی با پای پیاده مردم اقدام به اطفای آتش سوزی می‌کنند، یادآور شد: توقف طرح‌های بهره برداری جنگل‌ها به معنای بیکار کردن شمار زیادی از فعالان است. رمضان شجاعی، نماینده مردم ساری و میاندرود در مجلس، خواستار ایجاد موزه جنگل در استان شد و درباره ماده ۶ مصوبه هیئت دولت و استراحت و تنفس جنگل گفت: این ماده برای پیمانکاران و کارخانجات چوب مضر است و اجازه نمی‌دهیم که این اتفاق رخ داد. وی با اشاره به اینکه، ماده ۶ مصوبه دولت، بهره برداری را متوقف و کمرنگ می‌کند، بر بهره برداری فنی از جنگل تاکید کرد و گفت: به عنوان نمونه اگر دولت می‌خواهد، صنایع چوب و کاغذ را توسعه دهد، ساری با طرح توقف، بیشترین خسارت را می‌بیند. شجاعی گفت: طرح تنفس جنگل‌ها به عنوان طرحی تحمیل شده ازسوی برخی وزارتخانه‌ها به دولت است و ما اجازه نمی‌دهیم این طرح تبدیل به قانون شود. نماینده مردم ساری و میاندرود در مجلس درباره واردات چوب نیز گفت: استانهای شمالی نسبت به ایجاد و راه اندازی اتحادیه چوب اقدام کنند تا نسبت به ثبت سفارش واردات چوب نیز اقدام داشته باشند و مدیریت واردات چوب را در دست گیرند.
