قم - مدیر حوزه‌های علمیه با تأکید بر وحدت و یکپارچگی عراق، گفت: کشورهای همسایه به جای پیاده کردن نقشه دشمنان به فکر این باشند که چگونه می‌توانند مقابل دشمنان ایستادگی کنند. به گزارش خبرگزاری مهر به نقل از مرکز خبر حوزه، آیت الله سید هاشم حسینی بوشهری صبح پنج‌شنبه در دیدار با سفیر عراق که در مرکز مدیریت حوزه‌های علمیه برگزار شد، اظهار داشت: امیدواریم جنابعالی در ایجاد علاقه بین ملت و دولت جمهوری اسلامی ایران و عراق گام‌های بلندی در عرصه‌های سیاسی، اجتماعی، فرهنگی و اقتصادی بردارید. وی وجود عتبات عالیات در کربلا و حوزه علمیه در نجف را زمینه ساز علاقه دو کشور دانست و اظهار داشت: باید ارتباط دوکشور ایران و عراق هرچه بیشتر و بهتر باشد. در شادی‌ها و مصیبت‌های ملت عراق شریک هستیم مدیر حوزه‌های علمیه با اشاره به این که خوشبختانه در فضای جمهوری اسلامی ایران و عراق احساس برادری، دوستی و محبت وجود دارد، گفت: بنده در خطبه‌های نماز جمعه همیشه تأکید می‌کنم در شادی‌ها و مصیبت‌های ملت عراق شریک هستیم. آیت الله حسینی بوشهری با بیان این که دوران صدام با همه تلخی‌ها گذشت، ابراز داشت: امروز دوران شیرین همدلی و همراهی است و تلاش کنید این همدلی‌ها تقویت شود و ما نیز باید در این زمینه تلاش کنیم. عراق دچار مشکل جدی به نام داعش و تکفیر است وی با اشاره به اینکه کشور عراق امروز دچار مشکل جدی به نام داعش و تکفیر است، ابراز داشت: باید بدانید ملت ایران در کنار شماست و در تمام صحنه‌ها همراه ملت عراق خواهد بود. مدیر حوزه‌های علمیه افزود: تعدی و تجاوز به عراق را تعدی به کشور خودمان تلقی می‌کنیم و مرجعیت شیعه و دولت ایران با تمام توان در کنار شما خواهد بود و امیدواریم پیروزی شما را در این زمینه جشن بگیریم. آیت الله حسینی بوشهری افزود: با توجه به شرایط جدید منطقه فرصت بسیار خوبی است که کشورهای منطقه با جمهوری اسلامی همزیستی مسالمت آمیز داشته باشند و بحث اسلام هراسی و شیعه هراسی و ایران هراسی را که متأسفانه توطئه دشمنان ما است، از بین ببرند تا ما همچون گذشته شاهد مجد و عظمت اسلام باشیم. وی با بیان اینکه امروز متأسفانه شاهد تفرقه افکنی دشمنان هستیم، گفت: کشورهای خلیج فارس همسایه ایران و عراق هستند و باید دست محبت و دوستی بدهند؛ اما امروز متأسفانه با تفرقه افکنی دشمنان، طراحی‌هایی دیگری در منطقه انجام می‌شود. مدیر حوزه‌های علمیه کشور در پایان گفت: امیدواریم با همت شما شاهد وحدت و یکپارچگی عراق باشیم و کشورهای همسایه به جای پیاده کردن نقشه دشمنان به فکر این باشند که چگونه می‌توانند به یکدیگر کمک کرده تا در مقابل دشمنان ایستادگی کنند.
