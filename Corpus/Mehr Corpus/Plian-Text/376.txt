عضو هیئت مدیره انجمن میکروب شناسی، گفت: بروز عفونت در ۸۰ درصد موارد منجر به مرگ بیماران سوختگی می‌شود. به گزارش خبرگزاری مهر، ایرج نیکوکار در شانزدهمین همایش بین المللی میکروب شناسی ایران، با اشاره به بحث سوختگی به عنوان یکی از مباحث مطرح در همایش میکروب شناسی اظهار داشت: سوختگی‌ها به صورت شخصی یا حوادث جمعی برای افراد اتفاق می‌افتد و بیش از ۸۰ درصد عفونت‌هایی که در بخش‌های سوختگی، رخ می‌دهد علت مرگ و میر افراد بر اثر سوختگی است. وی افزود: عفونت‌های ناشی از سوختگی به دلیل باکتری‌ انیدوتوکسین در فرد به وجود می‌آید. این باکتری شوک‌هایی در بدن فرد ایجاد می‌کند که در اصطلاح به آن شوک عفونی می‌گویند و علت اصلی مرگ و میر در بخش‌های عفونی باکتری انیدو توکسین است. عضو هیئت مدیره انجمن میکروب شناسی ادامه داد: یکی از معضلات ما در درمان عفونت‌های ناشی از سوختگی، مقاومت‌های آنتی‌بیوتکی است این مقاومت‌ها هر روزه در بین بیماران مبتلا به عفونت‌های سوختگی افزایش می‌یابد باکتری انیدو‌توکسین در قسمت‌های مختلف بیمارستان‌های سوختگی به خصوص در نقاط مرطوب می‌تواند به راحتی رشد کند. وی ادامه داد: این عفونت‌ها در بسیاری از موارد، پس از بستری فرد در بیمارستان به وجود می‌آید در بیمارستان‌های سوختگی باید سیستم کنترل عفونت، به دقت توسط تیمی با تجربه اجرا شود، همچنین باید تدابیر درمانی آن به سرعت اتخاذ گردد هم اکنون برای درمان سوختگی، از عمل پیوند بافت از بدن بهره گرفته می‌شود. نیکوکار در خصوص انجمن میکروب شناسی تصریح کرد: انجمن میکروب شناسی، یکی از انجمن‌های علوم پایه پزشکی محسوب می‌شود که مخاطبان آن در دانشگاه‌های مختلف علوم پزشکی، وابسته به وزارت علوم، آزاد و پیام‌نور مشغول به کار یا تحصیل هستند این مسئله سبب گستردگی انجمن میکروب شناسی می‌شود با تدابیری که هیئت مدیره انجمن میکروب شناسی، اندیشیده است، همایش میکروب شناسی به صورت مستقل برگزار می‌شود.
