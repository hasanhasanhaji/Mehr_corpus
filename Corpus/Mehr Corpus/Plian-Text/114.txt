فرمانده دانشگاه دافوس گفت: پژوهشکده عالی جنگ در سال گذشته مصوب شد که تاثیر زیادی در رشد علم و حوزه نظامی‌گری دافوس خواهد داشت. به گزارش خبرگزاری مهر، امیر حسین ولیوند فرمانده دانشگاه فرماندهی و ستاد (دافوس) ارتش صبح امروز طی سخنانی در مراسم هشتادمین سال تاسیس این دانشگاه با بیان اینکه ما ترجمه را تا حد زیادی در دافوس تعلیق کرده‌ایم، گفت: به دنبال استفاده از تجربیات پیشکسوتان دفاع مقدس هستیم. وی خاطرنشان کرد: البته ما توانسته‌ایم به طور شایسته از تجربه افرادی که به کشورهای دوست مثل پاکستان، ‌ عمان، چین، مالزی و روسیه اعزام شده‌اند، در مسیر تحول بهره ببریم. امیر ولیوند در بخش دیگری از سخنان خود اظهار داشت: طی ۲ سال اخیر گروه جنگال و سایبری با توجه به تغییرات صحنه نبرد طراحی شده و پژوهشکده عالی جنگ نیز در سال گذشته مصوب شد که تاثیر زیادی در رشد علم و حوزه نظامی‌گری دافوس خواهد داشت. وی افزود: ‌ ما به دنبال برچسب و برند خاصی نبودیم اما از طرف وزارت علوم، دافوس به عنوان مطمئن‌ترین و سالم‌ترین دانشگاه کشور شناخته شد. فرمانده دانشگاه دافوس همچنین با بیان اینکه روابط و همکاری خوبی با سازمان میراث فرهنگی داریم، اظهار داشت: ‌ ما قصد داشتیم در این دانشگاه یک ساختمان ۵ طبقه بسازیم که به علت وجود عمارت کلاه‌فرنگی، میراث اجازه ساخت بیش از ۲ طبقه را نداد. ولیوند اظهار داشت: در گذشته قرار بر این بود تا دافوس به محل فعلی دانشگاه عالی دفاع ملی منتقل شود که این امر صورت نگرفت و به همین دلیل ما نوسازی را آغاز کردیم و ۲ الی ۳ هکتار از اراضی منطقه ۳ که به دانشکده افسری داده شده بود، پس گرفته شد.
