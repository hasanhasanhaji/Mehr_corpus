عضو کمیسیون امنیت ملی مجلس با اشاره به حضور عراقچی در جلسه کمیسیون اظهار داشت: عراقچی تاکید کرد هر نوع تخلفی از طرف مقابل در اجرای برجام مشاهده شود با برخورد ایران مواجه خواهد شد. سید حسین نقوی حسینی در گفتگو با خبرنگار مهر، با اشاره به جلسه کمیسیون امنیت ملی با عراقچی عضو تیم مذاکره کننده هسته‌ای گفت: عراقچی در این جلسه در خصوص نکاتی از برجام توضیحاتی را به نمایندگان ارائه داد. وی گفت: به گفته عراقچی خطوط قرمز در برجام در حدی که دستورالعمل برای تیم مذاکره کننده تعیین کرده رعایت شده است. نماینده مردم ورامین در مجلس شورای اسلامی ادامه داد: عراقچی توضیحاتی در خصوص محدودیت‌ها در فردو، نطنز، آب سنگین و همچنین بازرسی‌ها ارائه داد و اعلام کرد خطوط قرمز در حدی که دستورالعمل‌های نظام برای تیم مذاکره کننده تعیین کرده بود در این موارد رعایت شده است. عضو کمیسیون امنیت ملی مجلس گفت: عراقچی معتقد بود در برجام، تحریم هایی که طبق دستورالعمل‌های نظام باید در روز اجرای توافق لغو می‌شد، لغو خواهد شد. وی ادامه داد: به گفته عراقچی هر نوع تخلفی از طرف مقابل در اجرای برجام مشاهده شود با برخورد ایران مواجه خواهد شد. نقوی حسینی تصریح کرد: امروز ۱۹ نفر از اعضای کمیسیون از عضو تیم مذاکره کننده هسته‌ای سئوال مطرح کردند که نشان می‌داد با انتشار برجام سئوالات زیادی در ذهن نمایندگان شکل گرفته و زمینه بررسی دقیق توافق فراهم شده است. وی با اشاره به سئوال نمایندگان از عراقچی در خصوص پارچین گفت: بعد از توافق وین، آژانس بین المللی انرژی اتمی و سازمان انرژی هسته‌ای توافقی برای همکاری داشتند که بنا است محرمانه باقی بماند. به گفته عراقچی بنا است در راستای حفظ منافع ملی، همکاری هایی با طرف غربی در زمینه پارچین انجام شود.
