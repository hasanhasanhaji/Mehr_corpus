رئیس موسسه آموزشی و پژو هشی امام خمینی (ره) با بیان اینکه باید به هوش باشیم و نباید اجازه دهیم به نام امام (ره) کلام امام را تحریف کنند، گفت: نباید بگذاریم به نام دین ارزشهای دینی را تحریف کنند. به گزارش خبرگزاری مهر به نقل از روابط عمومی حزب موتلفه اسلامی، آیت الله مصابح یزدی که در اجلاس وحدت اصولگرایان که با حضور دبیران استانی سه تشکل جمعیت ایثارگران انقلاب اسلامی، جبهه پایداری انقلاب اسلامی و حزب موتلفه اسلامی سخن می‌گفت تاکید کرد: علت قرائت‌های مختلف از بیانات امام (ره) و رهبری، نفس انسان است که برخی فکر می‌کنند قرائت خودشان اولی بر قرائت ولی فقیه است. آیت الله مصباح یزدی اظهار داشت: نباید بگذاریم به نام دین ارزشهای دینی را تحریف کنند. عضو مجلس خبرگان رهبری با اشاره به ادعای برخی که می‌خواهند عقب ماندگی‌ها را جبران کنند تصریح کرد: برخی می‌گویند نیاز به پیشرفت داریم و اگر دین هم آسیب دید دلواپس آن نباشیم، هر کس دین خود را حفظ کند! ما نباید از دیگران عقب بمانیم. رئیس موسسه آموزشی و پژو هشی امام خمینی (ره) با رد این نظر گفت: نمی‌شود بر سر دین با کسی مصالحه کرد و سر سوزنی کوتاه آمد. ما در امر دین حق مصلحت سنجی نداریم. این از تعالیم قرآن است. وی در ادامه خاطرنشان کرد: در برابر دشمن نرمش نشان دادن خطر ایجاد می‌کند. آیت الله مصباح یزدی با طرح این پرسش که آیا ما باید فدای دین بشویم یا دین فدای ما گفت: پاسخ روشن است، باید دین را حفظ کنیم و از دنیا و جاذبه‌های فریب آمیز آن پرهیز کنیم. باید اصالت را به دین بدهیم و از ارزشهای دینی تا آخرین نفس دفاع کنیم. باید اصل را در حرکت بر مبنای عقاید و احکام و ارزشهای دینی بگذارید. عضو مجلس خبرگان رهبری در بخش دیگری از سخنان خود با اشاره به ریشه‌های اختلاف بین مسلمانان گفت: هوا و هوس، جهل و آراء بدعت آمیز ریشه اختلاف بین مسلمانان است. وی افزود: کسانی که می‌خواهند دچار اختلاف نشوند باید اول معرفت خود را کامل کنند و حق را بشناسند و از جهل عبور کنند. آیت الله مصباح یزدی تاکید کرد: باید حق را شناخت و تا پای جان برای اقامه حق ایستاد. وی در پایان گفت: تا وقتی دچار هوا و هوس هستیم اختلاف از میان ما رخت بر نمی‌بندد.
