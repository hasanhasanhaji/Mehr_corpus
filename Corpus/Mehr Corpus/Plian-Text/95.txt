رئیس بنیاد امید ایرانیان گفت: در انتخابات مجلس باید تلاش شود جریان دولت و اصلاح‌طلبان به لیستی واحد برسند و اگر هر یک از این دو جریان بخواهند ساز جدایی بزنند با مشکلاتی مواجه خواهند شد. به گزارش خبرگزاری مهر، محمدرضا عارف رئیس بنیاد امید ایرانیان در دیدار با اعضای دفتر سیاسی حزب مردم سالاری با قدردانی از فعالیتهای مستمر، فعال و پویای این حزب و تمجید از تلاشهای مصطفی کواکبیان دبیر کل و شورای مرکزی و دفتر سیاسی، گفت: حزب مردم‌سالاری از بدو تاسیس خود تلاش کرد مشی اعتدالی خود را حفظ کند و در دوران‌های پرتلاطم که محدودیت‌هایی برای فعالیت احزاب ایجاد شده بود این حزب توانست آهسته و پیوسته فعالیت‌های خود را تداوم دهد و امیدوارم در ادامه مسیر نیز با منش و روش اعتدالی و حفظ هویت اصلاح طلبانه در تقویت مردم سالاری در کشور تلاش کند و در اجماع احزاب و جریانات سیاسی اصلاح طلب در انتخابات آینده نقش آفرین باشد. وی رمز ماندگاری فعالیت‌های حزبی را دوری از افراط و تفریط دانست و اظهار کرد: مهمترین وظیفه احزاب به استناد قانون اساسی و به استناد دنیای مردم‌سالار، جلب مشارکت موثرمردم در تمامی صحنه‌هاست. رئیس بنیاد امید ایرانیان ادامه داد: ما سازوکار مناسب در مقوله احزاب در کشور نداریم که بخشی از این مشکل به دلیل تنگ نظری‌ها و بخش دیگر به دلیل عدم وجود سازوکار اجرایی مناسب و تفکر از بالا به پایین است و اگر حزب شکل بگیرد راهی جز رشد از پایین به بالا نداریم؛ باید همه تشکل‌ها تقویت نظام تحزب در کشور را در چارچوب قانون اساسی مورد تأکید قرار دهند و برای آن اهتمام بورزند. وی یادآور شد: در دوره گذشته به دلیل حاکم شدن نوعی نگاه امنیتی فعالیت احزاب با محدودیت‌هایی رو به رو شد و مسئولان وقت عمدتا اعتقادی به رشد فعالیت‌های حزبی نداشتند اما اگر منصفانه قضاوت کنیم در دولت فعلی مسئولان وزارت کشور تلاش قابل قبولی برای صدور مجوز فعالیت احزاب با گرایشهای مختلف انجام دادند که انشالله این روند ادامه داشته باشد. عارف تاکید کرد: فعالیت احزاب که در قانون اساسی جمهوری اسلامی اصول و بندهای مختلفی را به خود اختصاص داده است فضا را برای مردم‌سالاری دینی باز می‌کند و در این مسیر آنچه نصیب جامعه می‌شود، پویایی و نشاط سیاسی است. عضو مجمع تشخیص مصلحت نظام بخش دیگری از سخنان خود را به موضوع قانون گرایی و تمکین از قانون اختصاص داد و با یادآوری برخی قانون گریزی‌هایی که در دولت گذشته وجود داشت، خاطرنشان کرد: همگان به خاطر دارند قانون گریزی‌های که در دوره قبل شاهد آن بودیم چه بلایی بر سر کشور آورد وهمچنان عوارض آن قانون گریزی‌ها را شاهد هستیم. به همین دلیل همه جریانات سیاسی باید خود را ملزم به تمکین از قانون بدانند و در این بین اصلاح طلبان با کارنامه درخشانی که مدیران آن در دولت اصلاحات در تبعیت از قانون داشتند باید الگوی همه جریانات سیاسی در کشور باشند. وی در پاسخ به اظهار نظر یکی از حاضرین در جلسه درباره نقش اصلاح طلبان در روی کار آمدن دولت تدبیر و امید گفت: نقش تفکر اصلاح طلبی در خلق حماسه ۲۴ خرداد ۹۲ و به تبع آن تشکیل دولت تدبیر و امید غیر قابل انکار است و اگر کسانی بخواهند این نقش را نادیده بگیرند مرتکب خطای فاحشی شده اند اما اصلاح طلبان به هیج وجه به دنبال به رخ کشیدن نقش خود در پیدایش فضای ایجاد شده در دو سال اخیر نبوده و نخواهند بود و تاکنون هیچگونه سهمی از دولت نخواستند و در آینده هم نخواهند خواست و مسئولان دولتی در این خصوص می‌توانند شهادت دهند. عارف بر لزوم حمایت از دولت تدبیر و امید تاکید کرد و گفت: در انتخابات مجلس آینده باید تلاش شود جریان هواداران دولت و اصلاح طلبان به یک لیست واحد برسند و اگر هر یک از این دو جریان بخواهند ساز جدایی بزنند مطمئنا با مشکلاتی جدی روبرو خواهند شد. در ابتدای این دیدار مصطفی کواکبیان دبیرکل حزب مردم سالاری گزارشی از فعالیتهای حزب متبوع خود ارائه و از تلاشهای دکتر عارف در جهت همگرایی بین اصلاح طلبان قدردانی کرد.
