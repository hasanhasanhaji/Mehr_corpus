وزیرامور خارجه ایران با تاکید بر اینکه مردم ایران نسبت به اجرای کامل و دقیق تعهدات طرف‌های مذاکراتی بر اساس برجام کاملا هوشیار و حساس هستند، افزود: سابقه تاریخی نیز زمینه‌های بدبینی را فراهم کرده است. به گزارش خبرگزاری مهر، بعد از ظهر سه شنبه وزرای خارجه جمهوری اسلامی ایران و ایتالیا در مذاکراتی که متعاقب ورود هیات عالی رتبه سیاسی و افتصادی ایتالیا به تهران انجام شد؛ ابعاد محتلف روابط دوجانبه تهران و رم و همچنین زمینه‌های همکاریها و مشورت‌های منظم پیرامون بحران‌های منطقه‌ای و موضوعات مختلف بین المللی مورد علاقه را مورد گفتگو و تبادل نظر قرار دادند. دو طرف با تاکید بر اینکه ایران و ایتالیا همواره از مناسبات سنتی خوبی برخوردار بوده اند، لزوم توسعه روابط و برنامه ریزی برای روابط بلندمدت مبتنی بر تنوع بخشبدن به حوزه‌های همکاری بمنظور استفاده از همه ظرفیت‌ها را مورد توافق قرار دادند. ظربف و جنتیلونه روابط ایران و ایتالیا را نمونه‌ای از روابط چند بعدی شامل مناسبات سیاسی؛ اقتصادی و فرهنگی و آموزشی که مشترکات و حوزه‌های فراوان مورد علاقه را نیز در برمی گیرد توصیف کردند. ظریف با تاکید بر اینکه مردم ایران نسبت به اجرای کامل و دقیق تعهدات طرف‌های مذاکراتی ما بر اساس برجام کاملا هوشیار و حساس هستند و سابقه تاریخی نیز زمینه‌های بدبینی را فراهم کرده است، توجه کشورهای غربی به خواست مردم ایران و تلاش برای تغییر این ذهنیت در دوره جدید همکاریها میان ایران و کشورهای اروپایی را عنصری اساسی در شکل دهی به مناسبات از این پس توصیف کرد. وی همچنین با تشریح سیاست ایران درتقویت مناسبات با همسایگان و کشورهای منطقه و لزوم همکاری و تلاش جمعی برای حل و فصل بحران‌ها و استقرار ثبات خاطرنشان ساخت: بی ثباتی و ناامنی و تروریسم و افراط خلاف مصالح و منافع همه کشورهای منطقه است. وزیر خارجه ایتالیا نیز در این مذاکرات علاقمندی و عزم ایتالیا برای ارتقاء سطح تماس‌ها میان دوکشور و شروع دوره جدیدی از همکاری برپایه مشترکات و روابط خوب سنتی را اعلام و ابراز امیدواری کرد توافق هسته‌ای براساس مسیر و نقشه را ه پیش بینی شده بخوبی وبطورکامل طی گردد ونمونه موفقی برای حل و فصل موضوعات اختلافی گردد. جنتیلونه همچنین اظهار امیدواری نمود همکاری دو جانبه و تماس و مشورت‌های مستمر میان دوکشور در موضوعات مختلف منطقه‌ای در تقویت و ثبات منطقه‌ای و بین المللی موثر و کمک کننده باشد. وزرای خارجه ایران و ایتالیا دراین مذاکرات همجنین مشورت‌های منظم و دوره‌ای دو وزیر درتهران و رم را مورد توافق قرار دادند. ظریف و جنتیلونه در مذاکرات عصر سه شنبه تبادل هیاتهای پارلمان و قضایی، همچنین گفتگو و همکاری در زمینه‌های مواد مخدر، حقوق بشر، جرایم سازمان یافته و موضوعات متعدد فرهنگی و اموزشی و میراث فرهنگی را مورد گفتگو و تبادل نظر قرار دادند.
