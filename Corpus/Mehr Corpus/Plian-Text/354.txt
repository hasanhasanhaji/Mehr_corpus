نصرالله پژمان‌فر، عضو کمیسیون فرهنگی مجلس شورای اسلامی گفت: نمایندگان هر استان در مراسم جشنواره صنعت چاپ شرکت می‌کنند و نتایج حاصل از آن را به اعضای کمیسیون فرهنگی اطلاع می‌دهند. به گزارش خبرگزاری مهر به نقل از ستاد اطلاع‌رسانی پانزدهمین جشنواره صنعت چاپ، پژمان‌فر با اشاره به اهمیت برگزاری جشنواره صنعت چاپ به صورت استانی بیان کرد: حمایت از افرادی که در صنعت چاپ فعالیت دارند، بسیار با ارزش است. به همین لحاظ و با توجه به سابقه دیرینه ایران در حوزه چاپ کمیسیون فرهنگی نیز نسبت به این حوزه بسیار حساس و پیگیر است. به گفته وی، نمایندگان مجلس به سبب برگزاری جشنواره صنعت چاپ در استان‌های مختلف، در حوزه‌های انتخابیه خود شرکت می‌کنند و از این طریق با مشکلات و مسائل فعالان، ‌پیشکسوتان و برگزیدگان آن آشنا می‌شوند و نتایج حاصل از این پیگیری‌ها را به گوش دیگر اعضای کمیسیون می‌رسانند. پژمان‌فر افزود: در آغاز استانی شدن جشنواره ممکن است با مشکلاتی مواجه شود اما با توجه به ظرفیت‌های هر استان، باید با این مشکلات مواجه شد و فرصتی است تا ظرفیت بالای صنعت چاپ در استان‌ها معرفی شود. به طور مثال، استان خراسان رضوی که می‌توان گفت پس از تهران در جایگاه بالایی قرار دارد، با مشکلاتی روبه‌روست و تلاش می‌کنیم آنها را برطرف کنیم. این عضو کمیسیون فرهنگی با اشاره به پیگیری‌های نمایندگان مجلس در خصوص مساله کاغذ افزود: آخرین کمیته کمیسیون با حضور وزرای فرهنگ و ارشاد اسلامی، آموزش و پرورش، صنعت، معدن و تجارت، اقتصاد و دارایی و معاونان و مسئولان برگزار شد که مسائل مختلف طرح و برای برطرف کردن مشکلات صنعت چاپ به ویژه کاغذ و پایین آمدن هزینه آن گفت‌وگو شد. وی در ادامه گفت: مساله کاغذ را باید مدیریت کنیم چرا که به تبع آن، کاغذ با قیمت کمتری عرضه خواهد شد. از سوی دیگر، به‌روز کردن تجهیزات چاپخانه‌ها نیاز به حمایت ویژه دارد. ورود به عرصه رقابت نیاز به پیش‌نیازهایی است و متاسفانه امروز در عرصه رقابت وارد نشده‌ایم و حتی در حال از دست دادن فرصت‌ها هستیم. به طور مثال تا پیش از این بیشتر کتاب‌های افغانستان از کشور ما تهیه می‌شد در حالی‌که ترکیه و پاکستان دارند به این حوزه ورود پیدا می‌کنند و جای ما را می‌گیرند. چنین مسائلی حساسیت بسیاری دارد و امیدوارم دستگاه‌های فرهنگی در این زمینه ورود پیدا کنند.
