به گفته مدیر سینما آزادی قرارداد اکران «قندون جهیزیه» برای دو هفته و سه سانس چرخشی بوده ولی برای حمایت از آن مدتی دو سانس دیگر بدان اختصاص یافته بود که آن اکران اضافه فعلا حذف شده است. رضا سعیدی پور مدیر سینما آزادی در گفتگو با خبرنگار مهر تاکید کرد با اکران فیلم «محمد رسول الله (ص)» هیچ حقی از هیچ فیلم در حال اکرانی ضایع نشده است و در توضیح سانس‌های نمایش فیلم «قندون جهیزیه» به کارگردانی علی ملاقلی پور گفت: هنگام بستن قرارداد، سینمادار با کارگردان طرف قرارداد نیست و این قرارداد را با پخش کننده فیلم می‌بندد. طبق قرارداد، فیلم «قندون جهیزیه» در سینما آزادی در سه سانس چرخشی به نمایش درآمد و پس از اکران با استقبال مردم مواجه شدیم و به همین دلیل دو سانس دیگر اضافه بر قرارداد برای این فیلم گذاشتیم. وی تاکید کرد: ضمن اینکه قرارداد ما دو هفته‌ای بود و اکنون این قرارداد به پایان رسیده است، اما از آنجا که فیلم «قندون جهیزیه» ساخته علی ملاقلی پور فیلم خوبی است و حمایت از آن را بر خود واجب می‌دانیم و به دلیل درخواست مردم، سه سانس چرخشی آن سر جای خود باقی مانده است و تنها دو سانسی که مدیریت سینما آزادی به صورت اضافه به آن اختصاص داده بود کسر کردیم تا در اختیار فیلم «محمدرسول الله (ص)» قرار گیرد. مدیر سینما آزادی افزود: فیلم «محمد رسول الله (ص)» نزدیک به سه ساعت است و در سانس بندی فیلم باید فاصله مناسب ورود و خروج مردم از سالن‌ها را درنظر بگیریم. ضمن اینکه استقبال از فیلم «محمد رسول الله (ص)» خوب بوده است و در عین حال وظیفه داریم وقتی فیلمی با این عظمت اکران می‌شود بهترین حمایت در سرویس دهی به مردم را داشته باشیم. رضا سعیدی پور در پایان تاکید کرد: فیلم «قندون جهیزیه» را دوست دارم و معتقدم فیلم خوب و مردم پسندی است و برای علی ملاقلی پور هم احترام قائل هستم و از این فیلم هم حمایت کرده و می‌کنیم و امیدوارم ملاقلی پور فیلمساز خوب هم بنا را بر احترام به قرارداد فی ما بین بگذارد.
