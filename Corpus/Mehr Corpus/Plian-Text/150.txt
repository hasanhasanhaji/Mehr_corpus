رئیس کمیته انضباطی فدراسیون فوتبال اعلام کرد اجرای احکام مالی برای تیم‌های بدهکار لیگ برتر از چند روز گذشته آغاز شده است. به گزارش خبرگزاری مهر و به نقل از سایت فدراسیون فوتبال، اسماعیل حسن‌زاده در مورد آخرین اقدامات کمیته انضباطی فدراسیون فوتبال، ضمن بیان مطلب فوق گفت: اجرای احکام مالی در رقابتهای لیگ برتر، باید بگویم از چند روز گذشته آغاز شده و افراد با مراجعه به کمیته انضباطی، اجرائیه خود را جهت مراجعه به سازمان لیگ دریافت می‌کنند و به ترتیب در امور مالی سازمان لیگ برتر و متعاقب دستورالعملی که وجود دارد، طلب خود را وصول می‌کنند. وی در ادامه بیان کرد: در لیگ دسته اول نیز با توجه به اینکه اکثر باشگاه‌های بدهکار در همان شروع لیگ، تلاش‌های موثری را برای تسویه بدهی‌شان انجام داده‌اند و مجموعا بیش از ۶۰ درصد مطالبات مطابق دستورالعمل وصول شده است. رئیس کمیته انضباطی فدراسیون فوتبال همچنین افزود: برای وصول بخش باقیمانده نیز سه هفته به تیم‌های بدهکار فرصت داده‌ایم تا به نحوی که از هفته چهارم، تیم‌های بدهکاری که هنوز تسویه حساب کامل نکرده‌اند، اجازه شرکت در مسابقات را نداشته و مراتب رسما به کمیته مسابقات لیگ مربوطه اعلام خواهد شد. در واقع کمیته انضباطی، هفته چهارم مسابقات لیگ یک را برای باشگاه‌های بدهکار ممنوع اعلام می‌کند مگر اینکه با تسویه بدهی، این ممنوعیت رفع شود. وی درباره تیم‌های حاضر در لیگ دسته دوم و سوم خاطرنشان کرد: تیم‌های حاضر در لیگ دسته دوم و سوم و سایر رده‌های سنی، چنانچه باشگاهی بدهکار است، مطابق دستورالعمل موجود، قبل از شروع مسابقات خود باید مجوز شرکت در رقابتها را از کمیته انضباطی دریافت کنند. حسن‌زاده در پایان گفت: برای چندمین بار از متولیان باشگاه‌ها، مدیران، سرپرستان و کادرفنی تیم‌ها تقاضا داریم با آرامش تکالیف قانونی خود را انجام دهند و از مصاحبه‌های تنش‌زا که به نوعی خط دهی به سکوها نیز تلقی می‌شود، جدا پرهیز کنند. هر اتفاقی که در زمان فعال مسابقه رخ می‌دهد با گزارش مقامات مسئول به کمیته انضباطی منعکس می‌شود و قطعا همه مطالب بررسی خواهد شد و بدون شک نیازی به موضع گیری‌های افراد حقیقی و حقوقی نیست.
