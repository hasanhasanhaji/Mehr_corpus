کتاب «بلندترین معانی در کوتاه‌ترین عبارات» شامل حکمت‌های حضرت علی (ع) اثر ولی الله فتحی توسط انتشارات یاس نگار منتشر و راهی بازار نشر شد. به گزارش خبرنگار مهر، کتاب «بلندترین معانی در کوتاه‌ترین عبارت» شامل حکمت‌های حضرت علی (ع) اثر جدید ولی الله فتحی (فاتح) نویسنده و شاعر است. در این کتاب ۴۸۰ حکمت از سخنان امام علی (ع) انتخاب شده و متن فارسی و عربی آن‌ها به چاپ رسیده است که به علاوه ترجمه منظوم این حکمت‌ها نیز در کتاب درج شده است. این قطعات منظوم در قالب‌های مختلف غزل، مثنوی و دوبیتی سروده شده اند. حکمت‌هایی که در این کتاب تبدیل به شعر شده اند، با استفاده از ترجمه زنده یاد محمد دشتی از نهج البلاغه به این قالب درآمده اند. فتحی در ابتدای کتاب اشاره کرده که ضمن استفاده از این ترجمه نهج البلاغه، این کار را با اطلاع و هماهنگی موسسه فرهنگی تحقیاتی امیرالمومنین در قم و بنیاد نهج البلاغه در تهران به سرانجام رسانده است. در ابتدای کتاب و پیش از شروع بخش مربوط به حکمت‌ها، مقدمه هایی کوتاهی از آیت الله سید جمال الدین دین پرور بنیاندگذار بنیاد نهج البلاغه، سید محمود سجادی و حسن علیدادی سلیمانی امام جمعه جزیره کیش درج شده است. «شبی با دریا»، «از کیش تا تهران»، «عشق»، «سرخ غزل»، «سبز غزل»، «زرد غزل»، «نغمه‌های عاشقی»، «ترانه‌های سپید»، «چشم دل می‌گرید»، «دیگر نواها»، «ترجمه منظوم خطابه غدیر و دعای کمیل»، «تماس فضایی»، «قوم عزیزالله» و «از هر دری سخنی» از جمله کتاب هایی هستند که تا به حال از فاتح به چاپ رسیده اند. یکی از حکمت‌های کتاب «بلندترین معانی در کوتاه‌ترین عبارات» را می‌خوانیم: و قال (علیه السلام): خالطوالناس مخالطه ان متّم معها بکوا علیکم و ان عشتم حنّوا الیکم با مردم آن گونه معاشرت کنید که اگر مردید بر شما اشک ریزند و اگر زنده ماندید، با اشتیاق سوی شما آیند. آن چنان با مردمان صحبت کنید زندگی نیکو و هم همت کنید تا اگر رفتید ریزد اشکشان در چنین کاری ز جان دقت کنید زنده گر ماندید با شوقی عیان سویتان آیند و خوش عشرت کنید این کتاب با ۲۷۶ صفحه، شمارگان ۲ هزار نسخه به چاپ رسیده است. کتاب مذکور به تازگی چاپ شده و با مشارکت بنیاد نهج البلاغه و انتشارات یاس نگار توزیع خواهد شد.
