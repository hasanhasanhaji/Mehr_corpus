رییس خبرگزاری صداوسیما با اشاره به نامناسب بودن فضای رسانه‌ای کشورهای اسلامی در شرایط کنونی، گفت: به ندرت می‌توان رسانه‌ای مستقل و انعکاس دهنده واقعیات جهان اسلام پیدا کرد. به گزارش خبرگزاری مهر به نقل از ستاد خبری هشتمین اجلاس اتحادیه رادیو و تلویزیون‌های اسلامی، سیدمهرداد سیدمهدی برگزاری این اجلاس را زمینه ساز وحدت کشورهای اسلامی خواند و تصریح کرد: تشریک مساعی و جریان‌سازی برای مقابله با موج جدید ایجاد جنگ مذهبی و طایفی میان امت اسلامی و روشنگری به منظور جلوگیری از تاثیر‌گذاری جریان‌های اختلاف افکن از مهمترین تاثیرات اتحادیه رادیو و تلویزیون‌های اسلامی است. وی با اشاره به نامناسب بودن فضای رسانه‌ای کشورهای اسلامی در شرایط کنونی گفت: عمدتاً رسانه‌ها تحت تاثیر جریان پول و قدرت قرار دارند و به ندرت بتوان رسانه مستقل و انعکاس دهنده واقعیات جهان اسلام، پیدا کرد. رییس خبرگزاری صدا و سیما شرایط فعلی رسانه‌های دنیای اسلام را به دو بخش رسانه‌های مقاومت که در اقلیت هم هستند و جریان رسانه‌ای محور عربی، عبری و غربی تقسیم کرد و افزود: جریان دوم رسانه‌ای تحت نفوذ جریان رسانه‌ای غالب در غرب است و نوع نگرش به رویدادها و برجسته سازی و یا عدم برجسته سازی رویدادها در این رسانه‌های تابعی از جریان رسانه‌ای غرب است. سیدمهدی با تاکید بر این که جمهوری اسلامی ایران با توجه با سابقه و تجربه‌ای که در عرصه رسانه دارد، اظهار داشت: با توجه به این ویژگی ممتاز، ایران می‌تواند در بخش‌های مختلف خبری و تولیدی به ویژه تولید آثار فاخر اسلامی به کشورهای اسلامی کمک کند. وی افزود: ارائه آثار تولید شده در ایران، انتقال تجربیات و آموزش و همچنین کارهای مشترک می‌تواند زمینه‌ساز تولید آثار فاخر در دنیای اسلام باشد.
