مجموعه آثار موسیقایی و شرح زندگانی استاد غلامحسین بنان خواننده صاحب نام موسیقی ایرانی در قالب کتاب «جویبار نغمه» منتشر شد. به گزارش خبرنگار مهر، در این اثر مکتوب موسیقایی که به همت شهرام آقایی پور تدوین و گردآوری شده است، مجموعه آثار و شرح زندگانی استاد غلامحسین بنان در چهار بخش مفصل و مشروح تنظیم شده و در دسترس علاقه مندان و پژوهشگران موسیقی قرار گرفته است. زندگی و فعالیت‌های هنری بنان، آوازهای بنان همراه با شعر و ترانه آوازها، نام شاعر، نام نوازندگان، دستگاه اجرا شده و محل اجرا و نت ترانه‌ها از جمله بخش‌های مختلف این اثر مکتوب است که برای دوستداران موسیقی عرضه شده است. پریدخت آور (بنان) همسر زنده یاد غلامحسین بنان در یادداشتی به مناسبت انتشار این کتاب آورده است: «سال‌ها پس از فوت استاد شهیر آواز ایران، غلامحسین بنان، مردم این مرز و بوم همچنان ترانه‌های با احساس او را زمزمه می‌کنند و آثارش دست به دست می‌گردند و همگان از صدای مخملین و افسونگرش مسحور می‌شوند. کم کم با ورود به عرصه دیجیتال و ظهور اینترنت، دستیابی به این آثار آسان‌تر می‌شود و دوستداران بنان آرشیو خود را کامل‌تر می‌کنند. اما آنچه در این میان جایش خالی بود فهرست مدونی از آثار او بود. دوستداران و شنوندگان موسیقی اصیل ایرانی خواهان آگاهی دقیقی از تعداد برنامه‌ها، نوازندگان، سازندگان و نت‌های آثار بنان بودند. بالاخره جوانی محقق و نوازنده با علاقمندی کمر همت بست و آنچه را که سال‌ها پیش می‌بایست نسل قبل بدان پاسخ می‌داد جامه عمل پوشاند. غلامحسین بنان سپاس فراوان از آقای شهرام آقایی پور که هنر را قدر می‌داند و در راستای تداوم فرهنگ اصیل موسیقی ایرانی زحمات بی شائبه‌ای را متقبل شده و آثار بزرگانی چون بنان را جمع آوری کرده است. با توجه به اینکه منابع خاصی در این زمینه وجود نداشت و یا آنچه موجود بود جسته و گریخته در لا به لای نسخ و مجلات قدیمی از دسترس عموم خارج بود، کار مشقت بار را او با دقت و شکیبایی انجام داد. اکنون که این کتاب به زیور طبع آراسته می‌گردد امیدوارم مورد توجه عموم مردم عزیز میهنم قرار گیرد و خاصه جوانان امروز که متفاوت از نسل‌های پیشین خود استوارتر و پویاتر به جستجوی علم و هنر برخاسته اند و چنانچه بخواهند به صورت دقیق آثار خواننده بزرگ موسیقی ایرانی را بشناسند و دریابند کتاب «جویبار نغمه» بهترین مرجع در این زمینه است. از خداوند متعال توفیق و بهروزی برای آقای شهرام آقایی پور آرزومندم. امید آنکه روح همسر بزرگوار و خلد آشیانم قرین شادی و رحمت ایزدی قرار گیرد.» کتاب «جویبار نغمه» با شماره کتابخانه ملی ۳۷۲۱۴۸۵ و شمارگان یک هزار و ۲۰۰ نسخه با قیمت ۴۵ هزار تومان توسط موسسه فرهنگی هنری ماهور روانه بازار موسیقی شده است.
