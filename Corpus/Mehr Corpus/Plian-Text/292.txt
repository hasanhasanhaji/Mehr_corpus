زنجان - فرماندار سلطانیه گفت: ۵۰ طرح و پروژه در هفته دولت امسال، در این شهرستان افتتاح یا کلنگ‌زنی می‌شود. به گزارش خبرگزاری مهر به نقل از فرمانداری شهرستان سلطانیه، پرویز خالقی در جلسه شورای اداری شهرستان سلطانیه با اشاره به فرارسیدن هفته دولت، این هفته را فرصتی برای نمود بخشیدن هرچه بیشتر به برکات وجودی نظام مقدس جمهوری اسلامی ایران دانست و افزود: مسئولان اجرایی باید این فرصت طلایی را در راستای آگاهی‌بخشی عمومی نسبت به میزان خدمات‌رسانی به آنان در جهت افزایش سطح رفاه اجتماعی برشمرند. وی تصریح کرد: اطلاع‌رسانی عمومی از برنامه‌ها و ره‌یافت‌های آتی و افزایش وسعت دید عموم مردم نسبت به عملکردهای ارائه شده از سوی دستگاه‌های خدمات‌رسان و دوایر دولتی به مردم، از جمله فرائض اصلی مسئولان در قالب لزوم اطلاع‌رسانی عمومی از میزان عملکردها محسوب می‌شود. خالقی در بیان فلسفه وجودی هفته دولت، اظهار کرد: در این فرصت می‌توان میزان موفقیت دستگاه‌های مختلف اداری و اجرایی را در جهت تحقق برنامه‌ها و اهداف متعارف سنجیده و میزان بازخورد قاطبه مردم نسبت به دولت و دوایر دولتی را مورد ارزیابی قرار داد. فرماندار شهرستان سلطانیه تصریح کرد: هفته دولت برخلاف برخی از هفته‌ها و دهه‌ها در قالب جشن و جشنواره نبوده و مساعی به‌کار بسته در این هفته بیشتر بر این پایه استوار است که همگان محرز دارند که پیروان راستین الگوهای حقیقی خدمت و خدمت‌گزاری، همچون شهیدان رجایی و باهنر بوده و برای اثبات این پیروانگی سعی بر ارائه خدمات کافی و وافی، در حد وسع به حضور مردم است. خالقی افزود: اگر امروزه دستاوردهایی را در حوزه‌های مختلفی چون فناوری هسته‌ای، روابط بین‌الملل، سیاست داخلی و … دارا هستیم، همه این ماحصل‌ها را مرهون جان‌فشانی‌های شهداء و ایثارگران از بدو انقلاب اسلامی ایران و به‌ویژه در طول هشت سال دفاع‌مقدس هستیم و در این‌باره به رشادت‌های تاریخ‌ساز افرادی همچون شهید شهریاری که از شهدای هسته‌ای است، می‌توان اشاره کرد که همت خویش را بر اعتلای اهداف نظام مقدس جمهوری اسلامی ایران به‌کار بسته‌اند. فرماندار سلطانیه تعداد کل پروژه‌هایی که قرار است در طی هفته دولت در شهرستان سلطانیه افتتاح و یا کلنگ‌زنی شود را ۵۰ پروژه با اعتباری بالغ بر ۱۲۳ هزار و ۲۵۰ میلیون ریال دانست و گفت: تعداد پروژه‌های قابل افتتاح و بهره‌برداری از میان کل پروژه‌ها ۳۹ طرح با اعتباری بالغ بر ۹۳ هزار و ۲۵۰ میلیون ریال است. همچنین ۱۱ پروژه مابقی نیز با اعتباری بالغ بر ۳۰ هزار میلیون ریال به عنوان طرح‌هایی است که در این ایام آغاز به‌کار عملیات اجرایی آن‌ها مشهود خواهد شد. خالقی افزود: پروژه‌های عمرانی گنجانده شده در برنامه‌های هفته دولت این شهرستان را مربوط به ارگان‌هایی همچون فرمانداری و بخشداری‌های تابعه، گاز، راه و شهرسازی، آبفار، برق، جهادکشاورزی، شهرداری و … عنوان و خاطرنشان کرد: با تحقق و راه‌اندازی این پروژه‌ها جمع کثیری از خانوارهای سطح شهرستان از برکات آن بهره‌مند شده و برای ۱۲۵ نفر نیز فرصت اشتغال ایجاد می‌شود.
