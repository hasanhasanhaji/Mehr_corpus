اصفهان - وزیر بهداشت گفت: اصفهان همچون شیراز نیاز به سرمایه گذاری جدی در بخش پیوند عضو دارد به طوری که نیاز به اختصاص۵۰۰ تا یک هزار تخت بیمارستانی در بخش پیوند عضو در این استان وجود دارد. به گزارش خبرنگار مهر، سید حسن قاضی زاده هاشمی شامگاه جمعه، در بازدید از بیمارستان الزهرا اصفهان، در جمع خبرنگاران اظهار داشت: مسئله پیوند عضو امروز امر حیاتی برای حوزه بهداشت و درمان است و تلاش داریم همانگونه که شیراز در حوزه پیوند عضو بسیار موفق عمل کرده است در اصفهان نیز شاهد این امر باشیم. وی بیان داشت: امروز ضروری است که ۵۰۰ تا یک هزار تخت بیمارستان برای امر پیوند عضو تخصیص یابد و این امر ورود خیران و همچنین همت دانشگاه علوم پزشکی اصفهان را می‌طلبد. وزیر بهداشت، ‌ درمان و آموزش پزشکی تصریح کرد: پیوند عضو از مرگ مغزی امروز باید جای پیوند عضو از زنده را بگیرد و این موضوع نیاز به فرهنگ سازی از سوی رسانه‌ها و همچنین جامعه پزشکی را دارد. وی اعلام کرد: پیوند عضو از زنده که تنها راهی برای افراد سودجو باز کرده است و هر روز آسیب‌های زیادی را از این منظر شاهد هستیم، باید به طور کامل حذف شود. قاضی زاده هاشمی با اظهار اینکه امروز شاهد اقدامات خوبی در حوزه پیوند عضو در سطح کشور و از جمله بیمارستان نمازی شیراز هستیم، گفت: این بیمارستان به خوبی در حوزه پیوند کبد عمل کرده است. وی اضافه کرد: در زمان حاضر ۲۵ هزار نفر دیالیزی در کشور وجود دارد که نیاز به پیوند عضو دارند. هاشمی اعلام کرد‌ کمبود پرستاران و تغییر وضعیت کاری پرستاران و برخورد عدالت محور در حقوق پرستاران و استخدام ۱۰۰ هزار نفر پرسنل بیمارستانی از برنامه هایی بود که بسیار تلاش کردم محقق شود اما نیاز به طی کردن راهی طولانی است.
