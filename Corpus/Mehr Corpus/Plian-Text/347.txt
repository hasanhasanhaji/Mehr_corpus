ارومیه – نماینده ولی فقیه در آذربایجان غربی و امام جمعه ارومیه بر مدیریت مسایل فرهنگی در کشور و به تبع آن آذربایجان غربی تاکید کرد. به گزارش خبرنگار مهر، حجت الاسلام سید مهدی قریشی در خطبه‌های نماز جمعه ارومیه با بیان اینکه مسئولان در مدیریت مسایل فرهنگی باید بودجه فرهنگی را به درستی مدیریت کنند اظهارداشت: متاسفانه گاهی شاهد هستیم بودجه‌های فرهنگی در جاهایی صرف می‌شود که لازم نیست. وی با تاکید بر نظارت بر اقلام و لوازم التحریر مدارس و هجمه‌های فرهنگی دشمنان در این خصوص اظهارداشت: از جمله توطئه‌های دشمنان نفوذ از طریق اقلام فرهنگی است و نمادهایی که بر روی لوازم‌التحریر چاپ می‌شوند نمادهای درستی نیستند که باید برنامه ‌ریزی صحیحی روی این مسائل انجام شود. حجت الاسلام قریشی با اشاره به تاکیدات مقام معظم رهبری در خصوص مسایل فرهنگی و ضرورت مقابله با هجمه‌های فرهنگی عنوان کرد: سفارش مقام معظم رهبری در این رابطه مقابله با تولید وسایل و ابزار فرهنگی مضر از جمله جشنواره‌ها، فیلم‌‌ها کتاب‌ها و هر اثری که به پیکره دین اسلام ضربه می‌زند است که باید جلوی این آثار گرفته شود و در مقابل آثاری تولید شود که مضامین دینی را تبلیغ کند. امام جمعه ارومیه در بخش دیگری از سخنان خود با تبریک هفته دولت و گرامیداشت سالروز شهادت شهیدان رجایی و باهنر گفت: کار اجرایی کار دشواری است و در این راستا دولتمردان باید شهیدان رجایی و باهنر را الگوی خود قرار دهند. حجت الاسلام قریشی یاد آور شد: دولتمردان باید پشت میز خود را سنگر خود بدانند و در اینعرصه خدمت کنند و در اعلام کردن مواضع انقلاب محکم و صریح حرف بزنند آمریکا دشمن ما است و دولتمردان باید مرگ بر آمریکا را با صراحت بیان کنند، چراکه صراحت موجب خواهد شد انسان سست نشود. تاکید بر رعایت انصاف، تقوی الهی و توجه به تربیت صحیح فرزندان از دیگر تاکیدات امام جمعه ارومیه در خطبه‌های این هفته جمعه ارومیه بود.
