کرمانشاه- مدیر عامل خانه مطبوعات کشور با اشاره به اهمیت کار خبرنگاری در جامعه کنونی گفت: رسانه‌ها باید توسعه را در راس اهداف خود دنبال کنند. به گزارش خبرنگار مهر، فریدون معتمدیان پیش از ظهر امروز پنج شنبه در همایش تجلیل از خبرنگاران که با حضور شهردار کرمانشاه در محل هتل پارسیان برگزار شد، با اشاره به فرمایشات مقام معظم رهبری در خصوص اهمیت کار خبرنگاری، اظهار داشت: وظایف خبرنگاران نقد و نظارت بر جامعه است. وی با بیان اینکه مطبوعات پل حاکمیتی مردم و مسئولین هستند، گفت: اگر قلم در جهت اهداف انسانی و والا حرکت نکند رکود و تخریب را به دنبال خواهد داشت. معتمدیان خاطر نشان کرد: رسانه‌ها باید توسعه را در راس اهداف خود دنبال کنند که این توسعه می‌تواند توسعه شهری را نیز به دنبال داشته باشد. مدیر عامل خانه مطبوعات کشور، گفت: انتظار از مدیریت جدید شهرداری کرمانشاه این است که در ارتباط با رسانه‌ها یک تحول ایجاد کرده تا در نتیجه آن شاهد تحول جدید در توسعه شهری باشیم. وی افزود: ما شهرداری را یک مجموعه عمرانی می‌دانیم اما یکی از وظایف مغفول مانده شهرداری توسعه شهری است که امیدواریم شهرداری کرمانشاه در این زمینه حرکت کند. معتمدیان سرمایه گذاری در مطبوعات را یک سرمایه گذاری نتیجه بخش دانست و ابراز امیدواری کرد که رسانه‌ها به عنوان یک ابزار تربیت شهروند مسئولیت محور حرکت کنند. مدیر عامل خانه مطبوعات کشور خواستار تعامل بیش از پیش مدیران با رسانه‌ها شد و اظهار داشت: بحث نقد و نظارت باید در شهرداری تقویت شود که بتوانیم علاوه بر انعکاس اخبار، شرایط نقد سازنده را نیز داشته باشیم. معتمدیان با تاکید بر اینکه باید نقد را از تخریب جدا بدانیم، گفت: مسئولان باید شرایط نقد را فراهم کرده و پاسخگوی رسانه‌ها باشند و نسبت به رفع و رجوع اشکالاتی که از سوی رسانه‌ها مطرح می‌شود اقدام کنند. وی خطاب به مسئولان شهرداری گفت: رسانه در تقابل با شما نیست بلکه در تعامل با شماست و همه ما در جهت توسعه استان کرمانشاه حرکت خواهیم کرد.
