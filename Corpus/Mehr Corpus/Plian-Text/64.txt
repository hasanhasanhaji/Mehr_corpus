ارومیه – نماینده ولی فقیه در آذربایجان غربی و امام جمعه ارومیه گفت: در حال حاضر نیروهای سپاه، بسیج به همراه سایر نیروهای نظامی هر گونه تحرکات در مرزهای استان را به سرعت رصد و سرکوب می‌کنند. به گزارش خبرنگار مهر، حجت الاسلام سیدمهدی قریشی در خطبه‌های این هفته نماز جمعه رشادتهای سپاهیان و بسیجیان در مرزهای آذربایجان غربی به ویژه در ارتفاعات جنوبی استان آذربایجان غربی در کوههای قندیل را قابل تقدیر دانست. وی با بیان اینکه هم اکنون رزمندگان سپاه پاسداران انقلاب اسلامی در ارتفاعاتی بیش از سه هزار متر عملیات محیرالعقولی با آمادگی شگفت انگیز خود انجام می‌دهند افزود: نیروهای مومن سپاه و بسیج عنایت بزرگ خداوند هستند که در مکانها صعب العبور استان جاده هایی را ایجاد کرده و در مقابل دشمنان ایران اسلامی با قدرت ایمان و تقوا ایستاده اند. حجت الاسلام قریشی گفت: با وجود اینکه در طول سال به مدت هشت ماه راههای مواصلاتی به این ارتفاعات بر اثر بارش برف مسدود است، اما سپاه پاسداران امکانات رفاهی و نظامی بسیار مطلوبی در این ارتفاعات ایجاد کرده است. امام جمعه ارومیه تاکید کرد: آنها کاملا بر دشمنان مسلط هستند و هرگونه تحرکی را به دقت رصد و سرکوب می‌کنند و حتی کوچکترین حرکت دشمن نیز از دید آنان پنهان نمی‌ماند. وی در ادامه خطبه‌های این هفته نماز جمعه حمایت ایران از ملل مظلوم جهان همواره ادامه داشته و خواهد داشت عنوان کرد: اگر توافق هسته‌ای هم صورت گیرد استکبار ستیزی همچنان جای خود را در میان ملت ایران حفظ خواهد کرد. حجت الاسلام قریشی به جنایات آمریکا در خصوص بمباران شیمیایی شهرهای هیروشیما، ناکازاکی و نیز حمایت از رژیم غاصب اسرائیل و رژیم بعثی عراق در حملات به خصوص حملات شیمیایی به کشورمان اشاره کرد و اضافه کرد: هر کس تاریخ آمریکا را بخواند به خوبی پی به جنایتهای آن می‌برد و می‌فهمد که اینها چه قدر انسان کشته اند. امام جمعه ارومیه در ادامه تاکید کرد: ما ملت ایران نیز جنایات رژیم استکباری را فراموش نمی‌کنیم چرا که آنها با انسانیت در حال مبارزه هستند و ما به توصیه رهبر خود که دشمن شناسی است، عمل کرده و می‌کنیم.
