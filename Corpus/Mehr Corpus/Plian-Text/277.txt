رئیس کل سازمان امور مالیاتی کشور از تشکیل پرونده‌های مالیاتی واردکنندگان خودرو و کسانی که کتمان مالیاتی دارند، خبرداد. علی عسکری در گفتگو با مهر درباره وضعیت فرار مالیاتی در کشور گفت: سازمان امور مالیاتی کشور به این موضوع واقف است که بخش تولید کشور نیازمند حمایت است و سازمان سعی دارد به بخش تولید و کار کمک کند اما در برخی موارد مشاهده می‌شود که مودی در مسیر قانون قرار نمی‌گیرد و به قانون تمکین نمی‌کند. معاون وزیر امور اقتصادی و دارایی با بیان اینکه سازمان نسبت به اینکه برخی از مودیان به قانون تمکین نمی‌کنند آگاه است و بر این اساس سختگیری هایی نسبت به آنها اعمال می‌کنیم، تصریح کرد: سازمان مالیاتی قبول دارد که در کشور فرار مالیاتی وجود دارد و تعدادی از افراد هستند که در کشور فعالیت اقتصادی انجام می‌دهند اما خود را به نظام مالیاتی معرفی نکرده اند و یا اگر معرفی کرده اند، درآمد کتمان شده دارند. وی ادامه داد: یا ممکن است که این افراد درآمد کتمان شده نداشته باشند و مالیات برای آنها تعیین شده باشد ولی از پرداخت مالیات اجتناب کنند و به پرداخت را به تاخیر بیاندازند. در عین حال، قبول داریم که تعدادی از کسانی که فرار مالیاتی دارند را شناسایی نکرده ایم و قبول داریم که این افراد را باید شناسایی کنیم و مالیات از آنها بگیریم. عسکری با اشاره به برخی از واردکنندگان خودرو و عدم پرداخت مالیات واقعی و کتمان مالیاتی توسط آنها، از تشکیل پرونده هایی در این زمینه خبرداد و تصریح کرد: سازمان مالیاتی با بررسی اسناد و مدارک آنها، مالیاتشان را محاسبه می‌کند و از ابزارهای قانونی برای پی بردن به کتمان مالیاتی استفاده می‌کنیم. رئیس کل سازمان امور مالیاتی کشور همچنین در پاسخ به این سئوال که برخی از فعالان اقتصادی و مودیان مالیاتی مطرح می‌کنند که علی رغم رکورد اقتصادی حاکم بر کشور، سازمان مالیاتی میزان مالیات‌ها را افزایش داده است؟ تصریح کرد: براساس نرخ‌های اعلام شده مراجع اقتصادی، نرخ رشد اقتصادی ایران در سال ۹۳ سه درصد است اما سازمان مالیاتی، مالیات‌ها را بر اساس قیمت جاری می‌گیرید و نه قیمت ثابت. وی افزود: اگر رکود است، رکود خود را در قیمت جاری نشان می‌دهد، این در حالی است که برخی بر علیه سازمان مالیاتی فضا سازی می‌کنند مبنی بر اینکه سازمان مالیاتی مالیات اضافه می‌گیرد اما سازمان مالیات اضافه نمی‌گیرد و حتی بسیاری از مودیان هستند که مالیات واقعی را از آنها نگرفته ایم و مراعات آنها را کرده ایم اما با توجه به اینکه قصد داریم مالیات‌ها را هر چه زودتر واقعی کنیم، نسبت به این موضوع واکنش نشان می‌دهند.
