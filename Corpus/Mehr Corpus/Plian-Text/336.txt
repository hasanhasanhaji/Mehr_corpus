اردبیل – سرمربی تیم فوتبال شهرداری اردبیل با اشاره به بازی این تیم در مقابل گیتی پسند در هفته سوم لیگ دسته یک گفت: سه امتیاز بازی با تیم اصفهانی برای ما بسیار با اهمیت است. به گزارش خبرنگار مهر، محمد ربیعی عصر جمعه در کنفرانس خبری پیش از بازی با تیم گیتی پسند در اردبیل افزود: بازی بسیار مهمی را در پیش رو داریم و با تمام احترامی که برای تیم گیتی پسند قائلیم اما تنها سه امتیاز بازی را می‌خواهیم. وی کسب امتیازات کامل این بازی خانگی را برای تیم شهرداری اردبیل حیاتی دانست و ادامه داد: در این راستا برنامه‌های ویژه‌ای برای بازی فردا تدارک دیده ایم و تمام توان خود را برای پیروزی در زمین خواهیم گذاشت. سرمربی تیم فوتبال شهرداری اردبیل در عین حال تیم گیتی پسند را از تیم‌های بسیار خوب و با ساختار تیمی برشمرد و تاکید کرد که برای از کار انداختن این تیم و رسیدن به امتیازات بازی نقاط ضعف و قوت این تیم را بطور کامل آنالیز کرده ایم. وی با بیان اینکه برای بازی فردا دو بازیکن مصدوم داریم که به بازی نمی‌رسند، تصریح کرد: مجید خدابنده لو و ابراهیم کوه افکن بازیکنانی هستند که با مصدومیت مواجه هستند. ربیعی همچنین با اشاره به بازی این تیم در مقابل مس کرمان در هفته دوم این رقابتها بیان داشت: بازی با مس کرمان یک بازی کاملا استراتژیک و تاکتیکی از طرف تیم شهرداری بود و با تلاش بازیکنان و کادر فنی به موفقیت دست یافتیم. وی با بیان اینکه پس از این بازی سایت باشگاه مس کرمان ادعای ناداوری کرده که به اعتقاد کارشناسان درست نیست، یادآور شد: این در حالی است که به تائید کارشناسان داوری بازیکن مس در این بازی که دارای یک کارت زرد بود، باید کارت زرد دوم را هم می‌گرفت و اخراج می‌شد. سرمربی تیم شهرداری اردبیل با تاکید بر اینکه در شان باشگاه ما نیست که به این مسایل که تیم مس پرداخته، بپردازیم، متذکر شد: این بی انصافی است که بازی کاملا برتر تیم ما را با این چنین مسایل بخواهند تحت تاثیر قرار بدهند. وی با اشاره به اینکه ما در بازی برابر مس هشت موقعیت گل داشتیم ولی تیم مس تنها دو موقعیت و علاوه بر آن اینکه مالکیت توپ هم در دست تیم شهرداری بود، اضافه کرد: با این وجود باشگاه مس یک باشگاه قابل احترام است و ما به این تیم احترام می‌گذاریم. ربیعی حمایت همه جانبه مردم و هواداران تیم شهرداری اردبیل را برای بازی فردا خواستار شد و عنوان کرد: همچنین از تمام مسئولان استانی و نهادهای مرتبط می‌خواهم با توجه به کمبود امکانات در بخش‌های مختلف حمایت همه جانبه‌ای از تیم داشته باشند، چراکه این تیم متعلق به استان اردبیل است و نباید ما را تنها بگذارند. وی با بیان اینکه هم اکنون بسیاری از هواداران اردبیلی به عشق این تیم زندگی می‌کنند، تاکید کرد که ما نیز به عشق این هواداران و مردم اردبیل بازی می‌کنیم و در صدد افتخارآفرینی هستیم.
