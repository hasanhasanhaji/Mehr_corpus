قم - مدیر عامل انجمن راه جوان، از انتخاب و تجلیل ۳۰ ایده برتر راهکارهای تحکیم خانواده‌ ایرانی که از سوی سازمان‌های غیردولتی ارائه شود در قم خبر داد. جعفر روشندل در گفتگو با خبرنگاران با اشاره به فعالیت‌های انجمن راه جوان اظهار داشت: این انجمن از ۱۵ سال قبل فعالیت‌های خود را با محوریت مشارکت‌های اجتماعی جوانان آغاز کرده است. وی بیان داشت: سازمان ملل متحد شعار سال ۲۰۱۵ خود را تحت عنوان مشارکت‌های اجتماعی جوانان قرار داده است که به همین بهانه انجمن راه جوان برنامه‌های ویژه‌ای تدارک دیده است. مدیرعامل انجمن راه جوان گفت: دبیرخانه پاسداری از خانواده و استواری روابط خانوادگی در سالروز میلاد با برکت حضرت فاطمه معصومه (س) که به عنوان روز دختر نیز نام‌گذاری شده در قم افتتاح خواهد شد. وی با اشاره به آغاز بکار کتابخانه تخصصی مشارکت‌های اجتماعی از سوی انجمن راه جوان، ایجاد پایگاه مجازی این کتابخانه را نیز از دیگر برنامه‌های پیش بینی شده برشمرد که سازمان‌های غیر دولتی در این امر نقش داشته‌اند و یکی از ویژگی‌های برتر این کتابخانه تخصصی گردآوری پایان‌نامه‌های دانشگاهی است. روشندل با اشاره به اعلام فراخوانی برای دریافت ایده‌های سازمان‌های غیر دولتی با محوریت موضوع قداست و پایداری خانواده، عنوان کرد: اختتامیه این طرح ۱۷ مهرماه سال جاری با حضور ۱۲۰ سازمان غیردولتی و مردمی در قم برگزار می‌شود. روشندل افزود: به مناسبت پانزدهمین سال آغاز فعالیت انجمن راه جوان ۳۰ ایده برتری که از سوی سازمان‌های غیردولتی در راستای تحکیم خانواده‌های ایرانی ارائه شود تجلیل می‌شود.
