نایب رئیس مجلس شورای اسلامی گفت: ویژگی شیعیان امام صادق (ع) این است که کلام رسول الله را عامل انسجام در میان امت اسلامی می‌دانند. به گزارش خبرنگار مهر، در ابتدای جلسه علنی روز دوشنبه مجلس شورای اسلامی محمدحسن ابوترابی‌فرد نایب رئیس مجلس ضمن تسلیت شهادت امام جعفر صادق (ع)، گفت: امام صادق (ع) نقش محوری در تبیین معارف اسلام و گسترش علوم و تربیت شاگردان برجسته ایفا نمودند. وی ادامه داد: در مدرسه این امام بزرگوار بیش از چهار هزار شخصیت برجسته حضور یافتند. نایب رئیس مجلس شورای اسلامی افزود: امامان مذاهب اربعه هر کدام مستقیم و غیرمستقیم افتخار حضور در مدرسه امام صادق (ع) را به دست آوردند. وی اظهار داشت: امام مذهب شافعی در توصیف شخصیت امام صادق (ع) فرمودند «مانند این شخصیت را نه دیدگانی دیده‌اند و نه گوشی شنیده‌ است و نه در خیال و تصور انسان، امکان تصور شخصیت استثنایی اوست». ابوترابی‌فرد تصریح کرد: امام صادق (ع) در کلامی می‌فرماید: «پیروان و شیعیان آن حضرت شایسته است از خصایص برجسته بهره‌مند باشند؛ مانند خردورزی، استفاده از پشتوانه عقلانی و منطقی، سخن گفتن با عقل و درک و استفاده از نعمت فقاهت در دین نمایند. وی ادامه داد: شیعیان امام صادق (ع) باید با مردم مدارا کنند تا بدین‌وسیله شاهد استحکام پیوندها در میان امت اسلام باشیم. شایسته است جامعه ما به نور صِدق و راستی و صبر و استقامت با دوستی و محبت آراسته باشد. نایب رئیس مجلس شورای اسلامی افزود: شیعیان امام صادق (ع) این‌گونه توصیف شده‌اند؛ شیعه انسان‌هایی هستند که رسول‌الله را مقتدا می‌دانند. در جامعه ما و در تفکر مدرسه امام صادق (ع)، پیامبر اعظم (ص) محور است ولاغیر. ما حتی اگر قرآن کریم را به عنوان مشعل هدایت می‌شناسیم، چون رسول‌الله فرموده است کلام الله است، پذیرفته‌ایم. ابوترابی‌فرد اظهار داشت: فصل‌الخطاب در مکتب امام صادق (ع)، کلام رسول‌الله است و اوست که عامل انسجام در امت اسلامی است. اما اگر در کلام رسول‌الله اختلاف شد، پیروان امام صادق (ع)، قول علی بن ابی طالب که پیامبر فرمود «الحق مع العلی والعلی مع الحق»، قبول دارند. وی ادامه داد: در موارد اختلاف در فهم کلام علی ابن ابی طالب، این امام صادق (ع) است که فصل‌الخطاب شیعیان است.
