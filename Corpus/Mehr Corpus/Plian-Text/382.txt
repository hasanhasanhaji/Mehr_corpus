مدیرعامل توانیر از راه اندازی بیش از سه هزار و ۵۸۰ طرح جدید برقی در هفته دولت خبر داد و گفت: مزارع جدید برق بادی ایران در سواحل دریای خزر به بهره برداری رسید. به گزارش خبرگزاری مهر، آرش کردی در تشریح مهمترین طرح‌های در دست اجرای صنعت برق ایران، گفت: در هفته دولت ۴ هزار و ۹۸ پروژه برقی افتتاح یا عملیات اجرایی آنها در کشور آغاز شده است، گفت: در مجموع عملیات اجرایی ۵۱۱ پروژه بزرگ برقی دراین هفته کلید خورده است. مدیرعامل توانیر با اعلام اینکه هزینه اجرای این طرح‌ها بیش از ۶۰۳ میلیارد تومان است، تصریح کرد: همچنین تا پایان هفته دولت، ۳ هزار و ۵۸۷ پروژه برقی نیز به بهره برداری خواهند رسید. این مقام مسئول افزود: بر این اساس به منظور افزایش ظرفیت تولید و راندمان واحدهای نیروگاهی، پروژه خرید، ساخت، نصب و راه اندازی سیستم خنک کاری هوای ورودی در دو واحد گازی نیروگاه شهید رجایی آغاز خواهد شد. کردی با اشاره به نصب و راه اندازی ۳۴ واحد توربین بادی در مجموع با ظرفیت تولید برق ۶۶۰ کیلووات در گیلان، بیان کرد: علاوه بر این به منظور افزایش تولید برق پاک و تجدیدپذیر، عملیات اجرایی نخستین نیروگاه زمین گرمایی کشور در مشکین شهر آغاز شده است. وی با اشاره به تهیه نسخه جدید اطلس باد ایران با استفاده از روش‌های نوین، تبیین کرد: از سوی دیگر برای حفظ و صیانت از مخازن زیر زمینی آب در کشور، پروژه استفاده از پساب فاضلاب شهر همدان به منظور استفاده در سامانه خنک کننده نیروگاه شهید مفتح به طور رسمی افتتاح شده است. مدیرعامل توانیر با تاکید بر اینکه هفته دولت بخش گاز نیروگاه سیکل ترکیبی ایسین در مدار بهره برداری قرار گرفته است، خاطرنشان کرد: هفته جاری چندین پست و شبکه انتقال برق در استان‌های مختلف کشور به بهره برداری خواهند رسید.
