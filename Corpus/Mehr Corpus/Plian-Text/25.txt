ارومیه – معاون حقوقی رئیس جمهوری کشورمان گفت: باید اقتدار و استقلال معاونت‌های حقوقی در سراسر کشور حفظ شود. به گزارش خبرنگار مهر، دکتر الهام امین زاده ظهر شنبه در جلسه شورای معاونین استانداری آذربایجان غربی با بیان اینکه مدیران نقش مهم در اصلاح نظام اداری کشور عهده دار هستند افزود: در این راستا دولت یازدهم برنامه هایی برای واگذاری اختیارات لازم به مدیران استانها در تصمیم گیری و تصمیم سازی‌ها دارد. وی ضرورت شناسایی و بهره‌ گیری از پتانسیل‌های حقوقی این استان را در تصمیم‌ گیری‌ها و مشکلات حقوقی مورد اشاره قرار داد و عنوان کرد: با تشکیل اتاق فکر استان‌ها شامل اساتید حقوق و دستگاه‌های نظارتی و اجرایی، بسیاری از این مشکلات قابل حل است. معاون حقوقی رئیس‌ جمهوری کشورمان تنقیح قوانین و حل اختلافات بین دستگاه‌های اجرایی را از فعالیت‌های معاونت حقوقی ریاست جمهوری برشمرد و گفت: باید اقتدار و استقلال معاونت‌های حقوقی در سراسر کشور حفظ شود تا بتوانیم اهداف خود را به خوبی دنبال کنیم و معاونت حقوقی ریاست جمهوری نیز در طول ۲۴ ماه گذشته تلاش کرد در همین راستا سازمان حقوقی دولت را تشکیل دهد. دکتر امین‌زاده افزود: در روز حقوقی که برای هر استان تعریف کرده‌ایم قرار است که مشکلات ایجاد شده در هر استان طی سال‌های گذشته با حضور تیم حقوقی شناسایی شده و تصمیمات لازم اتخاذ شود. معاون حقوقی رئیس‌ جمهوری در بخش دیگری از سخنان خود با اشاره به پتانسیل بالای استان به لحاظ منابع طبیعی و اجتماعی و همچنین وجود رودخانه‌‌های پرآب فراوان در این استان گفت: متاسفانه یکی از معضلات استان‌ها فروش یا برداشت از بستر رودخانه‌هاست که این امر منجر به عوض شدن مسیر رودخانه‌ها می‌گردد و با مصون نگه داشتن بستر رودخانه‌ها بسیاری از مشکلات از جمله جاری شدن سیلاب‌ها حل خواهد شد. معاون حقوقی رئیس جمهوری کشورمان صبح شنبه به آذربایجان غربی سفر کرده است وی در ابتدای سفر با حضور در مزار شهدا با نثار فاتحه و اهدای گل، یاد و خاطره دلاورمردی‌ها، رشادت‌ها و جانفشانی شهدای آذربایجان غربی را گرامی داشت. شرکت در جلسه شورای حقوقی دستگاه‌های اجرایی استان، دیدار با اساتید حقوق دانشگاه‌های استان و نشست مشترک با اعضای اتاق بازرگانی ارومیه از جمله برنامه‌های سفر یکروزه معاون حقوقی رئیس جمهور به آذربایجان غربی است.
