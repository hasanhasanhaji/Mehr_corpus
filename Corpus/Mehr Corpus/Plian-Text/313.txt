ارومیه – مدیرکل امور بانوان و خانواده استانداری آذربایجان غربی گفت: برای مشارکت بیشتر بانوان در عرصه‌های اقتصادی شرکت بازرگانی زنان کارآفرین در آذربایجان غربی تاسیس می‌شود. به گزارش خبرنگار مهر، شهلا تاجفر عصر سه شنبه در کمیته تخصصی بانوان شهرستان خوی ایجاد بستر برای سرمایه گذاری بانوان کارافرین در عرصه‌های اقتصادی، فعالیت درعرصه تجارت داخلی و خارجی و همکاریهای مشترک اقتصادی با بانوان کارآفرین کشورهای همسایه، بازار یابی برای تولیدات زنان کارآفرین را از مهمترین محورهای فعالیت این شرکت عنوان کرد. وی با بیان اینکه برای تاسیس این شرکت بانک اطلاعات زنان کارآفرین استان تهیه شده است و بزودی هئیت مدیره این شرکت معرفی می‌شود اظهارداشت: رویکرد اداره کل زنان و خانواده از بانوان استان ازحمایتی به توان افزایی است که در این راستا برای رسیدن به اشتغال و توسعه پایدار در بخش بانوان تفاهم نامه هایی با ادرات کل استان به امضا رسیده است. تاجفر با اشاره به برنامه‌های اولویت دار فرهنگی و اجتماعی استانداری در بخش بانوان گفت: ایجاد دفاتر مشاوره خانواده و بانوان در شهرستانها، ایجاد مشاور محلات با مشارکت ریش سفیدان و معتمدان محلی، اصلاح الگوی مصرف آب در خانواده‌ها در ۹ شهرستان استان از مهمترین این برنامه هاست. مدیرکل امور بانوان و خانواده استانداری آذربایجان غربی همچنین ایجاد پارک بانوان و احیای بازیهای بومی و محلی ویژه دختران درساعات ورزش مدارس را از مهمترین فعالیتهای فرهنگی و علمی این ادره کل برای توانمند سازی خانواده‌ها و پیشگیری از آسیب‌های اجتماعی در بین خانواده‌ها در استان برشمرد. وی ادامه داد: دفتر امور بانوان و خانواده استانداری با هدف توان افزایی زنان در راستای تحقق منویات مقام معظم رهبری مبنی بر توجه به فعالیت‌های اقتصادی بانوان با حفظ نقش و جایگاه مادری و خانه داری زنان رویکرد حمایت از طریق تعامل با دستگاه‌ها و بخش خصوصی را در دستور کار خود قرار داده است. تاجفر با بیان اینکه نقش و درآمد زنان در آذربایجان غربی با توجه به ظرفیت و پتانسیل‌های بالا در بخش اقتصادی ناچیز است گفت: در این راستا برای تقویت این جایگاه برنامه‌های متعددی از جمله شناسایی، استعدادیابی، توسعه فرصت‌های شغلی با رویکرد مشاغل خانگی، جذب سرمایه گذار، امضای تفاهم نامه‌های همکاری با نهادهای دولتی و بخش خصوصی با هدف توان افزایی بانوان در دستور کار خود قرار داده ایم. مدیرکل امور بانوان و خانواده استانداری آذربایجان غربی امضای تفاهم نامه فی مابین شرکت شهرک‌های صنعتی استان و اداره کل آموزش فنی و حرفه‌ای استان به صورت جداگاه با دفتر امور بانوان و خانواده استانداری را مورد اشاره قرار داد و افزود: این تفاهم نامه‌ها اواخرسال گذشته و اوایل سالجاری با موضوع سنگ‌های قیمتی با ارائه تسهیلات به بانوان علاقمند در این حوزه توسط صندوق مهر امام رضا (ع) امضا شده اند. تاجفر فعال سازی بازارچه‌های مشاغل خانگی در تمامی شهرهای استان با تعامل و همکاری فرمانداریها و شهرداریها، استفاده از ظرفیت‌های منطقه آزاد تجاری ماکو، راه اندازی نمایشگاه عرضه و فروش تولیدات بانوان را از دیگر اقدامات این دفتر در راستای حمایت از توانمندسازی بانوان در حوزه اقتصادی عنوان کرد.
