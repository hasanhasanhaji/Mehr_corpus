اصفهان- استاندار اصفهان گفت: سالانه باید بین یک تا دو هزار مسکن برای اقشار کم درآمد در اصفهان ساخته شود تا بدین وسیله بتوانیم طی چند سال اقشار ضعیف اصفهان را خانه دار کنیم. به گزارش خبرنگار مهر، رسول زرگرپور عصر شنبه در آئین افتتاحیه پروژه نگین شرق اصفهان اظهار داشت: برای ساخت مسکن اقشار کم درآمد اصفهان اعلام آمادگی می‌کنیم و هر گونه حمایتی چه از سوی صندوق توسعه یا منابع بانکی نیاز باشد انجام می‌دهیم. وی بیان داشت: در زمان حاضر در استان اصفهان ظرفیت خوبی داریم و باید برای تامین مسکن اقشار کم درآمد همه همت خود را به کار بندیم تا ساخت و ساز مسکن برای اقشار کم درآمد را سرعت بخشیم. استاندار اصفهان افزود: وظیفه بنیاد مسکن تنها مسکن سازی نیست بلکه اجرای قوی طرح هادی در روستاهای این استان است به طوری که روزی برسد که در اجرای کامل و موفق طرح هادی در روستاها حرف اول را در سطح کشور بزنیم. وی ادامه داد: استان اصفهان یک استان ویژه در بخش شهری و جمعیت شهرنشین به شمار می‌رود به طوری که اگر در سطح کشور ۷۵ درصد جمعیت در شهرها قرار دارند در اصفهان ۸۵ درصد جمعیت را در دل خود جای داده است. زرگرپور تصریح کرد: ‌ در استان اصفهان ۱۰۷ شهر و یک هزار و ۸۰۰ روستا وجود دارد اما ۶۰ روستای استان اصفهان فاقد طرح هادی هستند و طرح هادی حدود ۸۰ روستا در اصفهان منقضی شده‌ است. وی بیان کرد: استان اصفهان باید نخستین استانی باشد که تمام روستاهای آن دارای طرح هادی مصوب باشند تا در سال ۹۵ اعلام شود که همه روستاهای استان دارای طرح هادی هستند. امیدوارم سال آینده اعلام کنیم هیچ روستایی در اصفهان فاقد این طرح نیست و اگر این اتفاق رخ دهد، می‌توانیم الگویی در کشور باشیم. استاندار اصفهان اعلام کرد: برنامه‌ریزی مناسبی برای توسعه ساخت مسکن در نصف‌جهان در دستور کار قرار گرفته تا اصفهان در زمینه ساخت مسکن سالانه الگوی کشور شود. وی با اشاره به روند اجرایی این پروژه اظهار داشت: با برنامه مشخص، باید شرایطی فراهم شود تا هر سال، یک هزار واحد مسکونی در استان ساخته شود. زرگرپور افزود: ما نیز از طریق صندوق توسعه و کمک خیران تلاش‌های مختلفی در زمینه تأمین بودجه و منابع مورد نیاز این واحدهای مسکونی را انجام خواهیم داد. وی بیان کرد: معتقد هستم که اصفهان ظرفیت‌های بسیاری دارد و کارهای باکیفیت و اقتصادی بسیاری در آن انجام می‌شود؛ در حال حاضر نیاز این استان است که به عنوان یک استان بزرگ، ساخت تعداد مشخصی مسکن به صورت سالانه در آن پیگیری شود. استاندار اصفهان تاکید کرد: این کار به عنوان نهضت در دستور کار قرار می‌گیرد تا استان ما در سراسر کشور به عنوان یک الگو مطرح شود. زرگرپور بیان کرد: اعلام آمادگی می‌کنم که تا پایان فعالیت بنیاد مسکن در طرح هادی، بنیاد را یاری کنیم تا طرح به طور کامل اجرایی شود.
