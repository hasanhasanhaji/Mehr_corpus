	ایلام - فرمانده انتظامی شهرستان بدره گفت: اعضای باند حفاران غیرمجاز در این شهرستان در دام پلیس افتادند. به گزارش خبرگزاری مهر و به نقل از پایگاه خبری پلیس ایلام، محمد محمدی اظهار کرد: باند حفاران غیرمجاز در شهرستان بدره متلاشی شد. فرمانده انتظامی شهرستان بدره از توابع استان ایلام با اشاره به اینکه اعضای این باند هنگام حفاری شبانه دستگیر شدند، افزود: به دنبال کسب خبری مبنی بر اینکه افرادی شبانه در حال حفاری در یکی از مناطق قدیمی و باستانی شهرستان بدره هستند پیگیری این موضوع در دستور کار ماموران قرار گرفت. وی ادامه داد: تیم اعزامی پلیس بلافاصله با حضور در محل موفق شد اعضای این باند را دستگیر کند و در بازدید از محل فعالیت این افراد یک شیء عتیقه و یک‌ دستگاه فلزیاب کشف و ضبط شد. توقیف ۴۰۵ با ۸۴ تخلف در ایلام سرهنگ محسن ناصری رئیس پلیس‌راه ایلام از توقیف یک دستگاه خودروی پژو ۴۰۵ با ۸۴ تخلف و ۴۰ میلیون ریال خلافی پرداخت‌نشده خبر داد. وی بیان داشت: بررسی‌های مأموران در خصوص متوقف کردن خودروی پژو ۴۰۵ مشخص کرد این خودرو در یک سال و نیم گذشته ۸۴ بار مرتکب تخلف شده و ۴۰ میلیون ریال خلافی برای راننده خودرو ثبت‌شده است. وی با اشاره به اجرای طرح تابستانه پلیس‌راه در جاده‌های استان از تخلفات حادثه‌ساز به‌عنوان خط قرمز پلیس نام برد و تصریح کرد: مأموران در جاده‌ها با سرعت و سبقت غیرمجاز رانندگان قاطعانه برخورد می‌کند. رئیس پلیس‌راه ایلام هم‌چنین از راه‌اندازی ایستگاه آزمودن اعتیاد در جاده‌های استان خبر داد و تصریح کرد: مأموران پلیس‌راه در جاده‌ها از رانندگان مشکوک تست اعتیاد می‌گیرند.
