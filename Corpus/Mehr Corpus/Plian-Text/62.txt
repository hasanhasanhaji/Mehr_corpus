اهواز - رئیس جهاد دانشگاهی خوزستان گفت: امروز بیش از ۱۳ هزار قطعه مورد نیاز صنایع این استان به ویژه در بخش صنعت نفت را بومی سازی کرده ایم. به گزارش خبرنگار مهر، قدرت الله شاکری نژاد در سخنرانی پیش از خطبه‌های نماز جمعه این هفته اظهار کرد: جهاد دانشگاهی خوزستان تنها جهاددانشگاهی است که در رتبه بندی‌های کشوری به سازمان تبدیل شد. در حال حاضر بیش از ۲۰۰ پرونده در مرکز ناباروری خود داریم که نزدیک به ۲۰ درصد از پرونده‌ها با موفقیت پیش رفته اند. وی افزود: امروز بیش از ۱۳ هزار قطعه مورد نیاز صنایع استان به ویژه در بخش صنعت نفت را بومی سازی کرده ایم. دانش آموختگان جهاد دانشگاهی توانسته اند تا بسیاری از قطعات استراتژی را که از خارج از کشور وارد می‌کردند، بومی سازی کنند. رئیس جهاد دانشگاهی خوزستان تصریح کرد: ۱۱ مرداد به عنوان سالروز تأسیس جهاد دانشگاهی در تقویم رسمی کشور ثبت شده و این نهاد با توجه به دوراندیشی و ابتکار امام راحل در سال ۵۹ تشکیل شد. شاکری نژاد بیان کرد: خوشبختانه نهاد جهاد دانشگاهی همواره مورد توجه امام راحل و مقام معظم رهبری بوده بنابراین انتظار داریم تا جوانان خلاق به این عرصه وارد شده و ضمن تبادل اطلاعات با جهادگران، دانش خود را نیز به آنها انتقال دهند. وی عنوان کرد: در حال حاضر ۸۰ درصد از برنامه‌های صدا و سیما از طریق فرستنده هایی پخش می‌شود که ساخت جهادگران جهاد دانشگاهی است. رئیس جهاد دانشگاهی خوزستان یادآور شد: جهادگران موفق تا کنون توانسته اند در عرصه‌های کشت بافت سلولی ونیز ساخت تجهیزات حفاری و دکل دستاوردهای بسیاری داشته باشند. شاکری نژاد تأکیدکرد: جهاد دانشگاهی در عرصه‌های علمی بسیار فعال بوده و همواره موفقیت‌های بسیاری را کسب کرده است. در حقیقت می‌توان با اطمینان کامل گفت هیچ عرصه‌ای وجود ندارد که جهاد دانشگاهی به آن ورود پیدا نکرده باشد. وی اضافه کرد: خوشبختانه جهاد دانشگاهی در طول فعالیت ۳۰ ساله خود فعالیت‌های مختلفی در عرصه‌های سلول‌های بنیادی و همچنین صنایع نفت و گاز داشته است. رئیس جهاد دانشگاهی خوزستان اظهار کرد: در حال حاضر جهاد دانشگاهی به یک نهاد علمی تنومند تبدیل شده و ضمن ورود به تمامی عرصه‌ها بلکه شاهد موفقیت‌های بسیاری نیز بوده است. شاکری نژاد در پایان گفت: جهاد دانشگاهی در بخش فنی و مهندسی زمان جنگ، زمان بازسازی و همچنین در حال حاضر با ساخت قطعات و تکمیل دانش فنی و تعمیر تجهیزات صنعتی مختلف به ویژه در بخش نفت و حفاری بسیاری از نیازهای کشور را تأمین کرده است.
