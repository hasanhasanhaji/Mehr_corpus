کتاب «با بزرگان بازاریابی ایران» اثر امیرحسین نوریان توسط انتشارات ایده خلاقیت منتشر و راهی بازار نشر شد. به گزارش خبرنگار مهر، کتاب «با بزرگان بازاریابی ایران» اثر امیرحسین نوریان و شامل چند گفتگو با اساتید اقتصاد و بازاریابی در کشور است که به تازگی منتشر و راهی بازار نشر شده است. این کتاب حاصل انجام ۹ گفتگو و مصاحبه مولف آن با اساتید بازاریابی ایران است که فارغ از جملات رایج آکادمیک انجام شده اند و در آن‌ها به بیان دیدگاه‌ها، تجربه‌ها و دست آوردها در عالم بازاریابی پرداخته شده است. نویسنده خواندن این کتاب را به علاقه مندان، دانشجویان و فارغ التحصیلان رشته‌های بازاریابی، بازرگانی، مدیریت و … توصیه کرده است. امیرحسین نوریان می‌گوید ایده تولید این کتاب، پس از مطالعه کتاب «با بزرگان بازاریابی دنیا» شکل گرفت و احساس کردم دانستن نظرات اساتید بازاریابی ایران در کنار همدیگر و در برابر سوالات مشترک و احیانا پاسخ‌های متفاوتشان با توجه به شرایط منحصر به فرد ایران، بسیار جذاب است. ابتدای کتاب «با بزرگان بازاریابی ایران» مقدمه‌ای از جک تراوت مولف و متخصص بازاریابی بین الملل درج شده است و در ادامه، گفتگو با این اساتید آمده است: عبدالحمید ابراهیمی، میراحمد امیرشاهی، محمد حقیقی، کامبیز حیدرزاده، زهره دهدشتی شاهرخ، احمد روستا، منصور صمدی، محمود محمدیان و حسین وظیفه دوست در قسمتی از این کتاب می‌خوانیم: بازاریابی در بین عوام هم همین طور است. بازاریابی اگر توان دارد، ابتدا باید چهره خودش را درست کند. این یکی از ایرادهای اساسی است که به بازاریابی وارد است. می‌گویند بازاریابی در ابلاغ و عرضه خودش ناموفق بوده است، چون در تعهداتش نسبت به صنایع، قوی عمل نکرده است. گاهی راه حل ارایه داده ولی در بسیاری جاها به نتیجه نرسیده است. بازاریابی چون رشته مفیدی است در طول زمان، اهمیتش برای همه آشکار خواهد شد. همان طور که امروزه رشته آی تی خودش را در همه جا معرفی کرده و اهمیتش محرز شده است. این روزها اگر در بسیاری از شرکت‌ها کامپیوترها دچار مشکل شوند، زندگی آن سازمان به مخاطره می‌افتد. پس اگر بازاریابی هنوز خودش را تحمیل نکرده حتما در درونش گرفتاری هایی وجود دارد. بازاریابی شبیه به فردی است که به او می‌گویید کار کن، می‌گوید هرجا می‌روم کاری گیر نمی‌آید، پس حتما بی عرضه هم هست. حالا اگر هر جا می‌رویم نسبت به بازاریابی نگرش منفی وجود دارد پس باید جدی روی این مساله فکر کنیم. این کتاب که جمعه شانزده مرداد ساعت ۱۰ صبح در زعفرانیه، خیابان مقدس اردبیلی، بعد از میدان الف، جنب کوچه عروضی رونمایی خواهد شد در ۱۸۸ صفحه و شمارگان هزار نسخه و قیمت ۲۲۰ هزار ریال منتشر شده است.
