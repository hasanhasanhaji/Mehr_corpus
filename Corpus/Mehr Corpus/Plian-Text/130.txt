فرصت انتخاب رشته برای چهل و دومین دوره آزمون دستیاری برای سومین بار تمدید شد و داوطلبان می‌توانند از ساعت ۸ صبح تا ۲ بعدازظهر امروز نسبت به انتخاب رشته اقدام کنند. به گزارش خبرنگار مهر، با توجه به اینکه تعداد زیادی از داوطلبان مجاز به انتخاب رشته آزمون دستیاری درخواست داشته اند که فرصت انتخاب رشته و ویرایش فرم انتخاب رشته برای آنها فراهم شود، این فرصت یک روزه به این داوطلبان اختصاص یافت. داوطلبانی هم که پیش از این نسبت به انتخاب رشته اقدام کرده اند می‌توانند در فرصت یک روزه نسبت به ویرایش فرم انتخاب رشته خود اقدام کنند. این فرصت برای آخرین بار در اختیار داوطلبان قرار می‌گیرد تا داوطلبانی که به هر دلیل نتوانسته اند انتخاب رشته و ویرایش خود را انجام دهند از این فرصت استفاده کنند. داوطلبان چهل و دومین دوره آزمون دستیاری می‌توانند با ورود به سایت مرکز سنجش آموزش پزشکی به آدرس www. sanjeshp. ir نسبت به انتخاب حداکثر ۱۰۰ کدرشته - محل و یا ویرایش انتخاب رشته قبلی خود اقدام کنند. آزمون دستیاری پزشکی دوره چهل و دوم در روز ۱۰ اردیبهشت ماه ۹۴ در ۲۰ حوزه امتحانی با شرکت ۱۴ هزار و ۸۰۰ نفر برگزار شد که از این تعداد زن و مرد به صورت مساوی در آزمون شرکت داشتند. پس از برگزاری آزمون حدود ۷ هزار داوطلب توانستند حدنصاب نمره ۱۵۰ تا ۶۰۰ را بدست بیاورند. ظرفیت پذیرش حدود ۳ هزار نفر است که در ۲۷ رشته تخصصی پزشکی در دانشگاه‌های علوم پزشکی پذیرفته می‌شوند. نتایج نهایی آزمون دستیاری پزشکی تا آخر هفته اول شهریور ماه اعلام می‌شود
