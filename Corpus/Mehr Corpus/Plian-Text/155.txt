همدان- مدیرعامل سازمان مدیریت پسماند شهرداری همدان با اشاره به پروژه «هاضم» سازمان مدیریت پسماند شهرداری با سرمایه گذار بخش خصوصی، گفت: این پروژه فاز دوم طرح پردازش زباله خواهد بود. به گزارش خبرنگار مهر، بابک مهدی آزاد شامگاه چهارشنبه در جلسه کمیسیون خدمات شهری شورای اسلامی شهر همدان با اشاره به پروژه «هاضم» سازمان مدیریت پسماند شهرداری، اظهار داشت: این طرح ادامه و به عبارتی فاز دوم طرح پردازش زباله است. وی با اعلام اینکه این طرح برای نخستین بار است که اجرایی می‌شود، افزود: ۱۰۰ درصد سرمایه این طرح از بخش خصوصی و آورده سرمایه گذار تامین خواهد شد. مدیرعامل سازمان مدیریت پسماند شهرداری همدان با اشاره به وجود سرمایه گذار هندی این طرح، ادامه داد: قرارداد پروژه «هاضم» زباله در همه مراحل ساخت، بهره برداری و انتقال در قالب یک قرداد BOT خواهد بود. آزاد با بیان اینکه روش BOT به عنوان یکی از روش‌های جدید و مثمر ثمر مشارکت بخش خصوصی و دولتی در احداث و توسعه پروژه‌های زیربنایی است، اظهار داشت: این قرارداد سه جانبه و بین شهرداری، شرکت فناوران پارسیان به عنوان مجری فاز نخست طرح پردازش زباله و سرمایه گذار هندی خواهد بود. وی با افزودن این مطلب که پیش بینی شده پیاده سازی طرح و آماده شدن ظرفیت آن حدود سه ماه بطول انجامد، افزود: بین شش تا ۹ ماه زمان به منظور راه اندازی پروژه لازم است. مدیرعامل سازمان مدیریت پسماند شهرداری همدان با اشاره به اجرای این طرح به عنوان یکی از بهترین طرح‌های زیست محیطی کشور، گفت: زمین این پروژه از سوی شهرداری همدان آماده تحویل است. آزاد با اعلام اینکه پروژه با یک پنجم هزینه انجام می‌شود، بیان داشت: حدود شش میلیارد تومان اعتبار پروژه برآورد شده و ظرفیت ۱۰۰ تن زباله در فاز نخست وجود دارد. وی ادامه داد: دو بانک عسکریه و دی به منظور مشارکت در سرمایه گذاری این پروژه اعلام آمادگی کرده اند. لازم به ذکر است اعضای شورای اسلامی شهر همدان با کلیات این طرح موافقت کردند و مقرر شد مصوبات آن در صحن مجلس مطرح شود. 

