کرمانشاه- نماینده ولی فقیه در استان و امام جمعه کرمانشاه گفت: بصیرت افزایی باید سرلوحه کارمان باشد همچنانکه امروز آمریکا از بصیرت ما سرگیجه گرفته است. به گزارش خبرنگار مهر، آیت‌الله مصطفی علما در خطبه‌های عبادی سیاسی جمعه این هفته با توصیه همگان به تقوای الهی و قناعت اظهار داشت: تیم مذاکره‌کننده هسته‌ای ایران باید فرمایشات امام راحل (ره) با این عنوان که خطر آمریکا به حدی است که کوچکترین غفلتی سبب نابودی می‌شود، را مرور کنند. نماینده ولی فقیه در استان و امام جمعه کرمانشاه با بیان اینکه بمب هسته‌ای جزء دین و فرهنگ ما نیست، افزود: این روزها مجلس آمریکا شروع به رجزخوانی کرده و باید مراقب باشیم چراکه آنها در ۱۸ یا ۱۹ مذاکره اخیر یک حرف صحیح بر زبان نیاورده‌اند. آیت‌الله علما خواستار عکس‌العمل مقامات جمهوری اسلامی ایران در برابر مقامات آمریکایی شد و گفت: دولت ما باید جواب اوباما را بدهد و شورای امنیت ملی، خبرگان هسته‌ای و مراکز ما در مجلس نیز جوابگوی یاوه‌گویی‌های آمریکا باشند. وی پاسخ با قدرت به دشمنان را سیاست عملی امام راحل (ره) عنوان و بیان کرد: امروز مجلس، دولت و شورای امنیت ملی ما قدرتمند و صاحب نظر است و باید جواب قاطع و شفاف و روشن به مردم و غرب بدهند که تاحدودی گفته‌اند. آیت‌الله علما در ادامه یادآور شد: امروز به برکت رهبری حکیمانه و الهی گونه مقام معظم رهبری نقطه ابهامی وجود ندارد و با اقتدار تمام موضعگیری کرده و باید این اقتدار را حفظ و نگه‌داری کنیم. خطیب جمعه کرمانشاه با تیریک روز خبرنگار گفت: خبرنگاران بار سنگین فرهنگی و اجتماعی بر دوش دارند و ۱۸ مرداد نیز سالروز شهادت امیر خلبان حسین لشکری است آن عزیزی که ۱۸ سال در اسارت دشمن بود. وی با دعوت از همگان بر لزوم توجه به آگاهی و تربیت اسلامی گفت: تربیت اسلامی بر خلاف سبک ناتوان و فاقد قدرت غرب، توانمند است و آنچه امام صادق (ع) برای ما تفسیر کردند تربیت توانمند و قدرتمند اسلامی بوده که قدرتهای بزرگ را به زانو درآورده است. آیت‌الله علما تقوا را سرمایه انسان و اطاعت از خداوند و دستورات الهی را بهترین اطاعت دانست و گفت: ۱۶ مرداد روز تشکیل جهاد دانشگاهی است و این مهم از پایه‌های اصلی کشور است که گفتمان‌های علمی باید به قوت خود باقی باشد و امروز اگر قدرتهای خصم و بزرگ برای مذاکره با ما التماس می‌کنند به پشتوانه سرمایه علمی است. وی با اشاره به تاکیدات مقام معظم رهبری بر جهاد علمی گفت: تمام مسئولان دانشگاه‌ها باید لحظه به لحظه حرف تازه‌ای برای گفتن داشته باشند و ترقی علمی و تربیت علمی و نشاط دانشگاهی و علمی جزء وظایف اساتید است. نماینده ولی فقیه در استان کرمانشاه با بیان اینکه استعداد فوق‌العاده‌ای در دانشگاه‌های ما وجود دارد، افزود: ۱۷ مرداد سالروز شهادت مظلومانه دیپلمات‌های ایرانی و خبرنگار جمهوری اسلامی ابران به دست عناصر طالبان است. وی بصیریت و بیداری را مسئله نخست و اساسی دنیای اسلام دانست و افزود: آنچه به شما و این کشور اقتدار بخشیده آگاهی است و بصیرت افزایی باید سرلوحه کارمان باشد همچنانکه امروز آمریکا این ابرقدرت از بصیرت ما سرگیجه گرفته است. آیت‌الله علما با تاکید بر لزوم توجه به امر به معروف و نهی از منکر در جامعه و به ویژه درمیان فرزندان بیان کرد: ائمه معصومین (ع) همچون پیامبران الهی نقش اساسی هدایت انسان را بر عهده داشتند. نماینده ولی فقیه در استان و امام جمعه کرمانشاه با بیان اینکه انقلاب ما نتیجه هدایت امام راحل (ره) بود افزود: اگر هدایت امام نبود امروز انقلاب و بینشی نداشتیم و تمام زندگی و حیات ما باید توام با مسئله هدایت باشد. وی با بیان برکات هدایت امام صادق (ع) گفت: امام صادق (ع) از موقعیت سیاسی خود بهترین استفاده‌ها را کرد و تمام علوم و روایات ما از کلمات گوهربار آن امام موج می‌زند همچانکه در کتب رجال آمده که ۴ هزار نفر از حضرت روایت نقل کردند همچنانکه در مسجدالنبی ۹۰۰ نفر از کلمات امام صادق (ع) بحث می‌کردند.
