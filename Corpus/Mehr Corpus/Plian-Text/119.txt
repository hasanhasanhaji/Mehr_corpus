یزد استاندار یزد با بیان اینکه نقد از اصول کار خبرنگاری است، گفت: در استان یزد گله‌ای از رسانه‌ها و خبرنگارانی که عملکرد ما را مورد نقد قرار داده اند، ندارم. به گزارش خبرنگار مهر، سیدمحمد میرمحمدی، یکشنبه شب در نشست هم اندیشی اصحاب رسانه استان یزد با استاندار و معاونان وی ضمن تبریک روز خبرنگار اظهار داشت: کار رسانه نقد است و در استان هر رسانه‌ای نقد کرده، فضا را باز گذاشته ایم و گله‌ای نیز در این زمینه از کسی نداریم. وی با بیان اینکه اگر عده‌ای از نقد ما خوشحال می‌شوند، این خوشحالی را از آنها نمی‌گیریم، به نحوی بر بی تفاوتی خود نسبت به نقدهای انجام شده در برخی سایت‌ها، خبرگزاری‌ها و روزنامه‌ها تاکید کرد. میرمحمدی در پاسخ به انتقاد خبرنگاری در مورد عدم حمایت از خبرنگاران بیان کرد: هر بار خواستیم کمکی به رسانه‌ای انجام دهیم، نگران بودیم که مبادا از نقد وی جلوگیری کنیم زیرا به هر حال، حمایت نوعی رودروایستی ایجاد می‌کند. استاندار یزد در عین حال عنوان کرد: از کمک به رسانه‌ها در قالبی نظیر صندوق قرض الحسنه خبرنگاران دریغ نخواهیم کرد و با خانه مطبوعات یزد برای راه اندازی این صندوق، همراهی می‌کنیم. وی در بخش دیگری از سخنان خود در مورد برنامه‌های فرهنگی استان یزد بیان کرد: یک نقشه راه توسعه فرهنگی را در استان یزد تدارک دیده ایم تا بتوانیم به عنوان یک شبکه، نقش فرهنگی را برجسته کنیم و به دنبال ایجاد این شبکه در همه شهرستانها، بخش‌ها و حتی روستاها و محله‌ها هستیم. میرمحمدی عنوان کرد: دست اندرکاران این شبکه‌ها نیز افراد ریش سفید و افراد فرهنگی شناخته شده در هر محله، شهر و روستا هستند و امیدواریم با راه اندازی این شبکه، ویژگی‌های دارالعلم و درالعبادگی را در یزد تقویت کنیم. وی در بخش دیگری از سخنان خود در مورد حوزه انتخابیه شهرستانهای استان یزد نیز اظهار داشت: علاوه بر طرح‌های مختلفی که به مجلس ارائه شد، ما نیز پنج پیشنهاد برای حوزه‌های انتخابیه به مجلس ارائه کردیم اما در مجلس هنوز به نتیجه‌ای نرسیده اند. استاندار یزد خاطرنشان کرد: هر گاه هر تصمیمی و مصوبه‌ای از سوی مجلس ابلاغ شد، ما مجری این مصوبه خواهیم شد اما در حال حاضر شرایط حوزه‌های انتخابیه استان یزد مانند گذشته خواهد بود.
