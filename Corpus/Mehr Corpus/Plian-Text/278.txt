دستیار اول برانکو ایوانکویچ هدف تیم پرسپولیس در اهواز را کسب نخستین پیروزی در لیگ پانزدهم دانست و گفت: می‌توانیم برابر فولاد خوزستان نتیجه قابل قبولی را رقم بزنیم. آندره پانادیچ در گفتگو با خبرنگار مهر در خصوص شکست ۲ بر یک پرسپولیس برابر ذوب‌آهن در هفته چهارم لیگ برتر، ضمن بیان مطلب فوق گفت: پرسپولیس نمایش خوبی در چهارمین بازی فصل خود داشت. ما موقعیت‌های بسیاری به دست آوردیم اما از آن‌ها استفاده نکردیم. در نهایت هم حریف از موقعیت‌های نیمه‌ای که داشت، استفاده کرد و به پیروزی رسید. وی افزود: در بازی با ذوب‌آهن فقط نتیجه را واگذار کردیم اما عملکرد بازیکنان واقعا خوب بود. البته ما به این موضوع پی‌بردیم که به راحتی از موقعیت‌هایی که به دست ‌می‌آید، به سادگی نگذریم و از آن‌ها استفاده کنیم تا دیگر چنین شکست‌هایی را تجربه نکنیم. دستیار اول سرمربی تیم فوتبال پرسپولیس تصریح کرد: در تمام دورانی که در فوتبال حضور داشتم، هیچ‌وقت چنین شکستی را تجربه نکرده‌ بودم. ما نتیجه مسابقه‌ای را واگذار کردیم که کاملا در آن برتر بودیم. بازیکنان بازی واقعا زیبایی را به نمایش گذاشتند که لذت بخش بود. ما بهترین عملکرد را داشتیم. اما متاسفانه باختیم. پانادیچ در خصوص نقش داور در رقم خوردن این نتیجه اظهار کرد: قطعا داوری در این بازی علیه ما بود. یک پنالتی مشکوک برای حریف گرفته شد که نتیجه بازی را تغییر داد. وی در رابطه با دیدار برابر فولاد خاطرنشان کرد: بازی سختی را پیش رو داریم. هوای اهواز بسیار گرم است و این مساله کمی کار را برای ما سخت می‌کند. حریف‌مان هم از جمله تیم‌های خوب ایران است. مربی تیم فوتبال پرسپولیس در پایان گفت: اگر بتوانیم بازی‌های خوبی که در دیدارهای اخیر ارائه دادیم را در اهواز هم به نمایش بگذاریم، فکر می‌کنم نتیجه خوبی رقم بخورد زیرا هدف‌مان کسب نخستین پیروزی در فصل جاری است.
