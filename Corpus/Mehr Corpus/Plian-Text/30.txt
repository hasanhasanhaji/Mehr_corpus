رضا نجفی گفت: توافقات بین یک کشور عضو و آژانس که جنبه محرمانه دارد به هیچ وجه نمی‌تواند در اختیار هیچ کشور دیگری قرار بگیرد و متون محرمانه بین ایران و آژانس حتی دراختیار دولت آمریکا هم قرار نگرفته است. به گزارش خبرگزاری مهر، رضا نجفی سفیر و نماینده دائم ایران در آژانس بین‌المللی انرژی اتمی در خصوص حضور یوکیا آمانو مدیرکل آژانس بین‌المللی انرژی اتمی در کمیته روابط خارجی سنای آمریکا عنوان کرد: اینکه مجلس یکی از کشورهای عضو آژانس بین‌المللی انرژی اتمی از مدیرکل دعوت کند و آمانو این دعوت را بپذیرد یا نپذیرد جزو اختیارات خود مدیرکل است. وی افزود: احتمالا آقای آمانو در حمایت از برجام و در راستای کمک به تصویب توافق در کنگره این دعوت را پذیرفته است. نجفی اضافه کرد: آمانو و آژانس بیش از همه می‌دانند که این بحران غیرضروری باید حل شود. ایران هم که بارها گفته برنامه هسته‌ایش صلح‌آمیز است و تنها همکاری آژانس و ایران و نظارت و شفافیت می‌تواند راه‌حل این موضوع باشد. سفیر و نماینده دائم ایران در آژانس خاطرنشان کرد: با توجه به اینکه آمانو در حال حاضر دعوت جمعی از سناتورهای سنای آمریکا را پذیرفته، قاعدتا اگر مجلس کشور دیگری غیر از آمریکا هم از ایشان دعوت کند، او باید چنین دعوتی را هم بپذیرد. وی در عین حال تأکید کرد: اما قطعا توافقات بین یک کشور عضو و آژانس که جنبه محرمانه دارد به هیچ وجه نمی‌تواند در اختیار هیچ کشور دیگری قرار بگیرد و همانطور که در بحث‌های کنگره هم معلوم شد متون محرمانه بین ایران و آژانس حتی در اختیار دولت آمریکا هم قرار نگرفته است و لذا قطعا در اختیار نمایندگان سنای این کشور هم نمی‌تواند قرار بگیرد. به گفته نجفی آژانس می‌داند که افشا شدن متون محرمانه چه معنی دارد و ایران این موضوع را کاملا برای آژانس روشن کرده است. وی اضافه کرد: در هر صورت ما در خصوص یک نقشه راهی توافق کرده‌ایم که اجرای آن جزیی از برجام (برنامه جامع اقدام مشترک) نیست و لذا حتی اقدامات ما و آژانس قبل از تصویب برجام در کنگره شروع شده است. نجفی گفت: طبق بند ۲ نقشه راه تا ۱۵ اوت قرار است توضیحات خود را در باره موضوعاتی که توافق شده ارائه دهیم تا بعد وارد گام‌های بعدی شویم. آمانو مدیرکل آژانس بین‌المللی انرژی اتمی قرار است روز چهارشنبه هفته جاری (۱۴ مرداد) با اعضای کمیته روابط خارجی مجلس سنای آمریکا دیدار و گفت‌وگو کند.
