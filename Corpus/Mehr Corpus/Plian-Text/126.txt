مرند - معاون استاندار آذربایجان شرقی و فرماندار ویژه مرند گفت: ادغام دانشکده فنی و مهندسی و مرکز جامع علمی کاربردی این شهرستان، زمینه لازم برای ایجاد دانشگاه صنعتی در مرند فراهم خواهد شد. به گزارش خبرنگار مهر، تقی کرمی صبح پنجشنبه در شورای اداری شهرستان مرندبا اشاره به تقارن آغاز این هفته با روز خبرنگار اظهار داشت: خبرنگاران و اصحاب رسانه جز اقشار زحمکش جامعه بوده و در بعد اطلاع رسانی و پوشش مناسب اخبار و رویدادهای منطقه بسیار خوب عمل کرده اند. وی با تاکید بر اینکه ادارات و نهادها و مدیران و مسئولان شهرستان باید ارتباط تنگاتنگی با رسانه‌ها داشته باشند، گفت: خدمات دولت تدبیر و امید آنگونه که شایسته است به تصویر کشیده نمی‌شود و دولت در بحث اطلاع رسانی مظلوم واقع شده است و انتظار داریم رسانه‌ها زحمات کارگزاران دولت را در جامعه انعکاس دهند تا مردم نسبت به عملکرد دولت خود اطلاع داشته باشند. معاون استاندار آذربایجان شرقی در ادامه با اشاره به فرارسیدن هفته دولت گفت: باید تمامی دستگاه‌های اجرایی شهرستان آمادگی لازم را برای برگزاری پربار‌تر مراسم ویژه این هفته نسبت به سال‌های گذشته داشته باشند. وی از بهره برداری برخی از طرح‌های شهرستان مرند در هفته دولت امسال خبر داد و افزود: کارخانه بزرگ الیاف شیشه با سرمایه گذاری پنج هزار میلیارد ریال، پل روگذر دولت آباد وروستاهای اطراف، شهرک صنعتی زنوز، ترمینال بین شهری و محور مرند- کشکسرای به طول ۱۵ کلیومتر از طرح‌های آماده افتتاح و کلنگ زنی در این هفته محسوب می‌شوند. کرمی با اشاره به ادغام دانشکده فنی و مهندسی و مرکز جامع علمی کاربردی شهرستان مرند گفت: با پیگیری‌های فرمانداری و نماینده مردم مرند وجلفا در مجلس توانستیم اعتبارات لازم را برای تکمیل این دانشکده دریافت کنیم که امیدواریم این طرح دهه فجر امسال مورد بهره برداری قرار گیرد چرا که با ادغام این دو دانشگاه زمینه لازم برای ایجاد یک دانشگاه صنعتی در شهرستان مرند فراهم خواهد شد.
