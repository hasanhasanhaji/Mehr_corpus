شورای فدرال سوئیس در بیانیه‌ای ضمن استقبال از توافق ایران و ۱+۵ تحریم‌های خود علیه ایران را که قبلاً به حالت تعلیق درآمده بود، لغو کرد. به گزارش خبرگزاری مهر به نقل از صدا و سیما سوئیس تحریم‌های خود علیه ایران را که قبلاً به حالت تعلیق درآمده بود، لغو کرد. شورای فدرال سوئیس در بیانیه‌ای نوشت: این شورا از توافق بین پنج به علاوه یک (چین، روسیه، آمریکا، آلمان، فرانسه و آلمان) و ایران برای حل مناقشه هسته‌ای استقبال می‌کند. این بیانیه می‌افزاید: این توافق دورنمای جدید سیاسی و اقتصادی به روی ایران از جمله روابط دوجانبه باز می‌کند. با توجه به این نقطه عطف در دوازده سال مناقشه هسته‌ای، شورای فدرال در دوازدهم اوت تصمیم می‌گیرد تحریم‌های خود علیه ایران را که از ژانویه دوهزار و چهارده به حالت تعلیق درآمده بود، بردارد و بند جدید لغو تحریم‌ها را صادر می‌کند. این اصلاحیه با توجه به این حکم از سیزدهم اوت (فردا) به اجرا در می‌آید. اقدام امروز شورای فدرال نشانه حمایت از اجرای توافق هسته‌ای و تمایل سوئیس برای تقویت روابط دوجانبه با ایران است. شورای فدرال سوئیس در نشست دوازدهم اوت تصمیم گرفت تحریم‌ها بر روی معاملات فلزات گرانبها با نهادهای دولتی ایران و همچنین تجارت فرآوردهای پتروشیمی ایران را بردارد. همچنین تصمیم گرفت تحریم‌های مربوط به انتقال نفت خام و فرآوردههای نفتی و همچنین سیاست‌های بیمه‌ای را که در ارتباط با این معاملات اتخاذ شده است، بردارد. در بخش مالی، حداکثر مبلغ انتقال پول اتباع ایران به خارج از این کشور به ده برابر افزایش پیدا می‌کند. همه این اقدامات از سی ام ژانویه دوهزار وچهارده به حالت تعلیق درآمده بود.
