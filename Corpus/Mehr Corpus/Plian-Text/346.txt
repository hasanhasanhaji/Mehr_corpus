یزد نماینده ولی فقیه در استان و امام جمعه یزد گفت: اکنون که روابط با کشورهای مختلف در حال گسترش است، مسئولان باید مراقب نفوذ سیاسی و اقتصادی دشمنان باشند. به گزارش خبرنگار مهر، آیت الله محمدرضا ناصری در خطبه‌های این هفته نمازجمعه یزد با بیان اینکه اکنون روابط میان ایران و کشورهای اروپایی در حال افزایش است، اظهار داشت: برخی دشمنان ما از طریق این کشورها در کشور ما نفوذ سیاسی و اقتصادی می‌کنند که باید هوشیارانه مراقب این تحرکات بود. وی همچنین با اشاره به باز کردن سفارت انگلستان در ایران عنوان کرد: صرف نظر از خوب بودن یا بد بودن این موضوع، نباید سابقه انگلیسی‌ها را فراموش کنیم و دولت باید در این زمینه با دقت و ظرافت عمل کند. ناصری در بخش دیگری از سخنان خود با بیان اینکه شرایط اقتصادی نیز در کشور به تدریج دستخوش تغییر می‌شود، افزود: نباید شرایطی در کشور حاکم شود که مردم ایران به مصرف کننده کالای غربی تبدیل شوند بلکه باید شرایطی فراهم شود که محصولات کشور ما به بازارهای کشورهای اروپایی راه پیدا کند. امام جمعه یزد همچنین بر نظارت بیشتر بر روی مواد غذایی تاکید کرد و بیان داشت: عده‌ای می‌خواهند به واسطه موادغذایی، بیماریها را به کشور ما وارد کنند و اکنون می‌شنویم که بسیاری از موادغذایی مانند روغن زیتون، آبلیمو و عسل دارای مشکلات شدید بهداشتی هستند و بر سلامت جامعه تاثیر می‌گذارند. وی در بخش دیگری از سخنان خود با اشاره به مسئله آب در استان یزد، از وزیر نیرو که در نمازجمعه یزد حضور داشت، خواستار جدیت در پیگیری این موضوع شد. ناصری هفته دولت را نیز گرامی داشت و با پاسداشت یاد و خاطره شهیدان رجایی و باهنر بیان کرد: دولتمردان ما باید از این دو شهید بزرگوار الگو بگیرند ضمن اینکه از توصیه‌های مقام معظم رهبری به عنوان رهنمودهای اساسی بهره مند شوند.
