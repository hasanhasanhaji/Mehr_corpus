به گزارش خبرنگار مهر، حجت‌الاسلام حسن روحانی رئیس‌جمهور صبح امروز (شنبه) در جلسه ستاد ملی مقابله با کرونا اظهار داشت: مردم عزیز و بزرگوار ما کاملا آگاه هستند که ما حدود ۵ ماه است که با این بیماری مواجه هستیم و فراز و نشیبی نسبت به این بیماری داشتیم. وی عنوان کرد: مسأله اصلی که در جلسه امروز هم بحث شد به موضوع همکاری مردم و دولت بر می‌گردد. اگر این همکاری خوب و دقیق انجام بگیرد ما می‌توانیم در برابر مشکلاتی که نسبت به این بیماری داریم سریعتر عبور کنیم و ملایم‌تر از مراحل آن بگذریم و اگر خدای ناکرده این همکاری دچار اختلال و مشکل شود حتما موفقیت‌های ما با اشکالاتی توام خواهد شد. رییس‌جمهور با بیان اینکه در زمینه مقابله با این ویروس دو مسأله مهم وجود دارد، گفت: یک مسأله عادی سازی و عادی انگاری این بیماری است و دیگری کروناهراسی است و هر دوی این‌ها خطرناک هستند. اگر ما کاری کنیم که مردم فکر کنند این موضوع کاملا عادی است و مشکلی نیست و از آن عبور کردیم و دیگر این ویروس خطرناک نیست، حتما دچار مشکل می‌شویم. از آن طرف هم اگر اضطراب و هراس در مردم ایجاد کنیم به گونه‌ای که فعالیت‌های اقتصادی، اجتماعی، خدمات و … دچار مشکل شود حتما نادرست است و مورد نظر نخواهد بود. روحانی بیان کرد: همه ما می‌دانیم در این بیماری تمام کشورها بدون استثنا بعد از مدتی ناچار شدند مسیر گشایش کسب و کار را آغاز کنند و تمام کشورها شروع کردند. یکی همه موارد را در یک هفته و دیگری در دو هفته و سه هفته اعلام کرد. دلیل آن این است که تعطیلی کسب و کار و فعالیت اقتصادی برای بلند مدت امکان‌پذیر نیست و هیچ دولتی قادر نیست ۶ ماه بخواهد کل فعالیت‌های اقتصادی کشور را تعطیل کند و نه مردم زیر بار می‌روند و نه قابل قبول است و نه کسی در دنیا آن را قبول دارد.