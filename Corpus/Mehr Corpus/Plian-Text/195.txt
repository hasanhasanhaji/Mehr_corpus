ایلام - مدیر شیلات استان ایلام گفت: هشت مزرعه پرورش ماهی در بخش میمه از توابع شهرستان دهلران استان ایلام فعال است. به گزارش خبرنگار مهر، فتح الله سلیمانی صبح پنجشنبه در بازدید از مزارع ماهی بخش میمه از توابع شهرستان دهلران اظهار داشت: منطقه میمه به دلیل وجود آب کافی و مناسب یکی از مهمترین مناطق پرورش ماهی در استان ایلام است. وی بیان داشت: در حال حاضر هشت مزرعه پرورش ماهی در این منطقه فعال است که سالانه ۱۰۰ تن ماهی در این مزارع پرورش ماهی تولید می‌شود. سلیمانی عنوان کرد: بیشتر ماهی این منطقه از نوع قزل آلا است و در حال حاضر در بازارهای مختلف استان و دیگر نقاط کشور نیز به فروش می‌رسد. وی تصریح کرد: هم اکنون سرانه مصرف ماهی در استان ایلام برای هر نفر، هفت کیلوگرم بوده که نیاز است در این بخش خانواده‌ها مصرف ماهی را بیشتر در سبد غذایی خود قرار دهند. مدیر شیلات استان ایلام اظهار داشت: یکی از مهمترین برنامه‌های شیلات استان ایلام در سال جاری پرورش میگو در نقاط مختلف استان است که این مهم هم اکنون در شهرستانهای دره شهر و مهران آغاز شده است. وی عنوان کرد: بدون شک پرورش ماهی و میگو در استان ایلام هم باعث رونق اقتصادی و علاوه بر این باعث افزایش مصرف در بین خانوارهای استان می‌شود. سلیمانی افزود: سالانه شش هزار تن انوع ماهی در استان ایلام تولید می‌شود.
