به گزارش خبرنگار مهر، کارلوس کی روش سرمربی پیشین تیم ملی فوتبال ایران که بابت عدم دریافت پاداش خود به دلیل حضور در مرحله نیمه نهایی جام ملتهای آسیا به فیفا شکایت کرده بود خبر از توافق با مسیولان فدراسیون فوتبال داد. کی روش در صفحه شخصی خود در اینستاگرام با اشاره به این موضوع نوشت: اختلاف حقوقی و مالی که من با فدراسیون فوتبال ایران داشتم، نهایتاً به انتها رسید. این تنها به دلیل تصمیم واضح و قدرتمند فیفا در برابر رفتار ناعادلانه و غیرمحترمانهای که رییس سابق فدراسیون، آقای تاج پس از ۸ سال خدمت من برای تیم ملی داشت، بود. نهایی شدن این توافق پیامدهای روابط حرفه ای و دوستانه من با آقای نبی و آقای خراطی، اعضای محترم و دلسوز فدراسیون فوتبال و افرادی که به راستی به دنبال اهداف تیم ملی هستند، بود. میخواهم یکبار دیگر از حمایت هواداران تیم ملی تشکر قلبی کنم، همینطور به بازیکنان و تمامی اعضای کادرم ادای احترام می کنم. حضور و خدمت به تیم ملی باعث افتخار و غرور من بود، برای تک تک شما آرزوی موفقیت های بزرگ و شادی بی نهایت دارم.