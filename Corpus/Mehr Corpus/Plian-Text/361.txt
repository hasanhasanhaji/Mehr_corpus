اهر- فرماندار شهرستان اهر گفت: برای بهره برداری از کارخانه کنسانتره معدن مس انجرد ۷۰۰۰ میلیارد ریال توسط بخش خصوصی و دولتی هزینه می‌شود. به گزارش خبرنگار مهر، سید محمدعابدی ظهر امروز در سخنرانی قبل از خطبه‌های نماز جمعه اهر با اشاره به اینکه عملکرد دولت در راستای برطرف کردن نیازهای جامعه است، گفت: اشتغال جوانان برای دولت یک اولویت مهم بوده و در همین زمینه نیز تلاش می‌کند. عابدی ادامه داد: تاکنون برای کارخانه کنسانتره معدن مس انجرد بیش از ۴۵۰ میلیارد تومان توسط بخش خصوصی و دولتی هزینه شده و برای بهره برداری کامل آن ۲۵۰ میلیارد تومان دیگر نیز هزینه خواهد شد. وی با بیان اینکه هیچگونه مشکلی و چالشی در شهرستان اهر وجود ندارد، افزود: اهر یکی از شهرستان‌های دارای پتانسیل و ظرفیت‌های فراوان در آذربایجان شرقی است. فرماندار اهر به عملکرد شهرداری اهر اشاره کرد و گفت: آسفالت ریزی کوچه‌ها و خیابان‌های شهر در طول چند سال بی سابقه بوده و این کار عظیم با مشارکت‌های مردم صورت گرفته است. عابدی از افتتاح ساختمان پلیس راه اهر – تبریز در آینده نزدیک خبر داد و تصریح کرد: دومین ساختمان پلیس راه از نوع پیش ساخته استان در شهرستان اهر احداث می‌شود. وی برگزاری انتخابات مجلس شورای اسلامی و مجلس خبرگان رهبری را یکی از مسائل مهم سیاسی طی امسال در شهرستان اهر عنوان کرد و گفت: وحدت و همدلی مردم برای برگزاری دو انتخابات مهم پیشرو یک ضرورت است. فرماندار اهر در پایان حضور حداکثری مردم منطقه را در انتخابات دوره دهم مجلس شورای اسلامی و دوره پنجم خبرگان رهبری را خواستار شد.
