دهدشت - یادمان و نخستین همایش ملی بررسی شعر و اندیشه‌های حسین پناهی پنجم و ششم شهریورماه در شهرستان کهگیلویه برگزار می‌شود. به گزارش خبرنگار مهر، فرماندار شهرستان کهگیلویه عصر دوشنبه در نشست خبری ویژه برگزاری یادمان حسین پناهی با اشاره به اینکه در سال جاری حرکت و جنب و جوش خوبی در حوزه فرهنگ در سطح شهرستان کهگیلویه صورت گرفت، برنامه ریزی برای برگزاری یادمان حسین پناهی را از مهمترین این برنامه‌ها دانست. علی پوزش زمان برگزرای این یادمان را پنجم و ششم شهریورماه عنوان کرد و افزود: این یادمان روز پنجشنبه در مجتمع فرهنگی و هنری اداره فرهنگ و ارشاد اسلامی شهرستان کهگیلویه واقع در کوی آزادگان شهر دهدشت شروع و عصر جمعه با حضور بر روی مقبره حسین پناهی واقع در آرامستان شهر سوق پایان خواهد یافت. وی سخنرانی تخصصی دکتر حکمت نویسنده کتاب «فیلسوف دیوانه»، سخنرانی تخصصی دکتر بهرامیان مدیر سایت تخصصی «سارا شعر» و همچنین برگزاری ورک شاپ‌های تخصصی را از مهمترین برنامه‌های این همایش عنوان کرد. پوزش همچنین از برپایی نمایشگاه آثار حسین پناهی در محل برگزرای این همایش خبر داد و یادآور شد: از هر کدام از آثار حسین پناهی ۲۵ جلد خریداری شده است و این آثار در این نمایشگاه با ۳۰ درصد تخفیف عرضه می‌شوند. وی شعرخوانی تخصصی شاعران برجسته استان و شروه خوانی محلی را از دیگر برنامه‌های این همایش عنوان کرد. فرماندار کهگیلویه با بیان اینکه حسین پناهی از چهره‌های شناخته شده ملی این استان است، برگزاری این همایش را از مهمترین نیازهای فرهنگ و هنر این استان دانست. همچنین مدیر اداره فرهنگ و ارشاد اسلامی شهرستان کهگیلویه گفت: این همایش نخستین همایش ملی است که با هدف بررسی شعر و اندیشه‌های حسین پناهی در این شهرستان برگزار می‌شود. ایرج کاظمی افزود: در این همایش از افرادی که با اندیشه و تفکرات حسین پناهی آشنایی دارند دعوت شده است. وی اظهار داشت: حدود ۲۳ عنوان مختلف کتاب در زمینه‌های نمایشنامه، شعر، داستان و فیلمنامه از حسین پناهی وجود دارد که از این تعداد ۲۱ اثر متعلق به این هنرمند فرهیخته است و دو اثر توسط نصرالله حکمت پیرامون اندیشه‌های حسین پناهی به چاپ رسیده است. کاظمی یادآور شد: در این همایش همچنین از خانواده حسین پناهی تجلیل می‌شود.
