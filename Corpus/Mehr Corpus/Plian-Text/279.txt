وزیر صنعت گفت: تبدیل موتور موتورسیکلت‌های کاربراتوری به انژکتوری در دستور کار این وزارتخانه قرار گرفته و پس از آن، تولید به سمت موتورسیکلت‌های برقی خواهد رفت. به گزارش خبرگزاری مهر، محمدرضا نعمت‌زاده در جلسه بررسی وضعیت صنعت موتور سیکلت گفت: هم ‌اکنون در وضعیت کنونی بالغ بر ۹۵ درصد موتورسیکلت‌ها به روش کاربراتوری مجهز است و ۵ درصد مابقی انژکتوری است که باید میزان تولید موتورهای انژکتوری را تا سال آینده تا ۴ برابر افزایش داد. وزیر صنعت، معدن و تجارت با اشاره به اینکه پس از انژکتوری کردن موتورسیکلت‌ها اولویت‌ بعدی برقی کردن آنهاست، افزود: تشکیل کارگروه‌های مربوط به رفع موانع تولید این صنعت با حضور نمایندگان حاضر در این نشست برای یافتن راهکارهای لازم به هدف اصلی یاد شده امری ضروری است. وی تصریح کرد: همان‌طوری که برای صنعت خودروهای سواری و سنگین ساعت‌ها جلسه و نشست در این وزارتخانه با حضور نمایندگان تشکل‌های بخش خصوصی برپا می‌کنیم این رویه را باید در صنعت موتورسیکلت‌سازی پیاده نماییم. وی گفت: از دیگر اقداماتی که می‌توان برای صنعت موتورسیکلت‌سازی فرض کرد شامل ارتقای استانداردهای اجباری از ۱۷ مورد به ۲۷ مورد، تدوین برنامه استراتژیک ۱۰ ساله برای تولید، صادرات، مشارکت خارجی به منظور انتقال تکنولوژی جدید بویژه تبدیل موتور کاربراتوری به انژکتوری است. به گفته نعمت‌زاده، می‌توان فرهنگ کاربری استفاده از موتورسیکلت را هم‌اکنون بیشتر جنبه مسافرگیری و باربری دارد تغییر داده همچنین برای حل گران‌تر تمام شدن تبدیل موتور کاربراتوری به انژکتوری تسهیلات مالی به خریداران طی مذاکره با بانک‌ها با سود کمتری را دنبال نماییم. وی در ادامه با تاکید بر اینکه موتور انژکتوری باید با دید ساخت داخل صورت گیرد، افزود: انجام این اقدام چیزی پیچیده‌ای نبوده و پیش از این نیز در پروژه‌های بزرگتر بر روی ساخت خودرو‌های سواری آن را پیدا نموده‌ایم. وزیر صنعت، معدن و تجارت یادآور شد: باید در جلسات کارگروه رفع موانع تولید راهکارهای مربوط به ارزان‌تر تمام شدن هزینه‌های تولید، انجام صادرات و بازاریابی همزمان با تولید مشترک با سایر کشورها، تنظیم نقشه راه برای بهبود شرایط فعلی و شرایطی که با توانمندی داخلی سازگار باشد را جملگی برای اصلاح امر تولید موتورسیکلت به کار ببریم.
