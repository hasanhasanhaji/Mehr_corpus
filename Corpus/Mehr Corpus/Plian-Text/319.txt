در چهار ماهه نخست سال جاری آمار متقاضیان سقط درمانی مراجعه کننده به مراکز پزشکی قانونی کشور با رشد ۱۵ درصدی به دو هزار و ۶۸۳ متقاضی رسید. به گزارش خبرگزاری مهر، پزشکی قانونی کشور اعلام کرد: در چهار ماهه ابتدایی امسال سه هزار و ۸۵ متقاضی دریافت مجوز سقط درمانی به مراکز پزشکی قانونی مراجعه کردند که از این تعداد دو هزار و ۲۹۶ مورد به صدور مجوز، ۵۷۷ مورد به عدم صدور مجوز و ۲۱۲ مورد نیز به عدم پیگیری از سوی مراجعه کننده منجر شد. ۷۴. ۴ درصد مراجعین مجوز گرفتند بر اساس آمارهای موجود در این مدت ۷۴. ۴ درصد از مراجعین مجوز سقط درمانی را دریافت کرده‌اند و به بیان دیگر شرایط لازم را برای سقط جنین درمانی داشته‌اند. در چهارماهه نخست امسال برای دو هزار و ۲۹۶ نفر از مراجعین مجوز سقط جنین درمانی صادر شده‌است، این آمار در مقایسه با مدت مشابه سال قبل که تعداد مجوزهای صادر شده یک‌هزار و ۹۴۰ مورد بود، ۱۸. ۴ درصد افزایش داشته است. همچنین در این مدت همچنین استان‌های تهران با ۶۴۹، خراسان رضوی با ۲۶۲ و فارس با ۲۲۱ بیشترین و استان‌های سمنان با چهار، چهارمحال و بختیاری با ۲۰ و کهگیلویه و بویراحمد وبوشهر هر کدام با ۲۹ مورد کمترین آمار متقاضیان (مراجعین) دریافت مجوز سقط درمانی را داشته‌اند. تأکید بر مراجعه به موقع متقاضیان سقط درمانی به پزشکی قانونی یکی از مهم‌ترین شروط صدور مجوز سقط درمانی در پزشکی قانونی سن بارداری است که بر اساس قانون باید قبل از چهار ماهگی (ولوج روح در جنین) و یا پیش از ۱۹ هفتگی بر اساس سونوگرافی‌های معتبر دوره‌ای باشد. در صورتی که مادر مهم‌ترین شرط که همان سن بارداری کمتر از ۱۹ هفته است را داشته باشد، موارد دیگر یعنی وجود ناهنجاری در جنین که موجب حرج مادر شود و یا بیماری مادر که ادامه بارداری را برای او با خطر جانی توأم می‌سازد، مورد بررسی قرار می‌گیرد. همچنین باید توجه داشت که همه ناهنجاری‌های جنینی موجب صدور مجوز سقط درمانی نمی‌شود و تنها ناهنجاری هایی که موجب حرج مادر باشد و این موضوع به تأیید سه پزشک متخصص و معتمد برسد، یکی از شروط صدور مجوز سقط درمانی خواهد بود.
