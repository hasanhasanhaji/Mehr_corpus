بوشهر - رئیس‌ کل بانک مرکزی گفت: سرمایه‌درگردش واحدهای اقتصادی برای توسعه تولید تامین می‌شود. به گزارش خبرنگار مهر، ولی‌الله سیف ظهر جمعه در سخنرانی پیش از خطبه‌های نماز جمعه بوشهر اظهار داشت: کاهش نرخ تورم و ایجاد شرایط رشد مثبت اقتصادی یکی از مهم‌ترین اولویت‌های دولت تدبیر و امید بوده است که دستاوردهای خوبی نیز در این زمینه حاصل شده است. وی با بیان اینکه دولت یازدهم، اقتصاد کشور را در شرایط نامناسب و با وجود تحریم‌های بین‌المللی در دست گرفت، اضافه کرد: با وجود محدودیت‌های گسترده‌ای که دولت با آن روبرو بود، بخش قابل‌توجهی از مشکلات اقتصادی کشور رفع شد. رئیس‌کل بانک مرکزی با بیان اینکه ارائه سرمایه در گردش به‌عنوان یکی از اولویت‌های مهم برای رونق اقتصادی در دستور کار دولت است، افزود: مدیریت تحولات بازار ارز نیز یکی دیگر از اولویت‌های اقتصادی دلت است که بانک مرکزی در این راستا برنامه‌های مهمی دارد. وی افزود: به‌منظور توسعه فعالیت‌های اقتصادی در سطح کشور، برگزاری نشست‌های مشترک شورای گفت‌وگوی بخش دولت و خصوصی و بازنگری در مقررات مختلف بانکی و اقتصادی در دستور کار قرار گرفت. سیف همچنین به ابلاغ سیاست‌های اقتصاد مقاومتی توسط مقام معظم رهبری اشاره کرد و ادامه داد: در این زمینه تقسیم کاری صورت گرفته است و دستگاه‌های اقتصادی باید و سیاست‌های اقتصاد مقاومتی را متناسب با شرایط خود تهیه و به شورای اقتصاد ارائه دهند. وی از تدوین گزارش دستاوردهای دستگاه‌های اجرایی در حوزه اقتصاد مقاومتی برای ارائه به مقام معظم رهبری خبر داد و بیان کرد: دولت برنامه‌های ویژه برای حرکت در مسیر اقتصاد مقاومتی دارد. سیف با بیان اینکه پس از هشت فصل رشد منفی اقتصادی کشور، در سال ۹۳ به رشد مثبت ۳ درصدی دست‌یافتیم، اضافه کرد: دولت یازدهم نرخ تورم را از ۴۲ درصد به ۱۵ درصد کاهش داد که رقم بسیار خوبی است و برای کاهش آن تلاش داریم. رئیس‌کل بانک مرکزی به کاهش نوسانات نرخ ارز اشاره کرد و افزود: پرداخت تسهیلات بانکی در سال جاری ۱۷ درصد افزایش یافته است که ۶۶ درصد آن مربوط به تأمین سرمایه در گردش بوده است. وی در ادامه با اشاره به رضایت مقام معظم رهبری از تلاش دولت برای ایجاد ثبات و آرامش اقتصادی و کاهش نرخ تورم، گفت: دولت در حوزه اقتصادی به همین رویه ادامه خواهد داد
