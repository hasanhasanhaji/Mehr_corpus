دامغان - فرماندار شهرستان دامغان با بیان اینکه دو بانده شدن محور مواصلاتی دامغان- جندق بسیار حیاتی و به رشد و توسعه روستاهای منطقه کمک فراوان می‌کند، گفت: این طرح ارزشمند تسریع شود. به گزارش خبرنگار مهر، علی اصغر مجد شامگاه چهارشنبه در نشست بررسی مسائل و مشکلات روستاهای رشم، حسینان و معلمان در جنوب شهرستان دامغان، اظهار داشت: منطقه سرکویر در جنوب این شهرستان یک منطقه مهم و حساس بوده و باید برای حل مشکلات آن به صورت جدی وارد عمل شد. وی بر پیگیری مسائل و مشکلات روستاها توسط مسئولان تاکید کرد و افزود: رفع مشکلات روستائیان باعث جلوگیری از مهاجرت ایشان به شهرها می‌شود. رئیس کارگروه اشتغال و سرمایه گذاری شهرستان دامغان وحدت روستائیان را عامل رشد و توسعه منطقه دانست و افزود: استفاده از ظرفیت‌ها و پتانسیل‌های بومی هر روستا برای ایجاد اشتغال جوانان ضروری است. مجد خاطر نشان ساخت: منطقه سرکویر نقطه امید کویر است و فرصت خوبی برای رشد و توسعه است. وی با تاکید بر ایجاد اشتغال برای جوانان منطقه سرکویر با احداث یک مجتمع خدماتی رفاهی در محور دامغان - جندق، افزود: تمام تلاش ما براین است تا بتوانیم خدمات خوب به روستائیان ارائه شود که در این بین نقش شوراهای اسلامی روستاها و دهیاران بسیار مهم و تاثیر گذار است. رئیس ستاد مدیریت بحران شهرستان دامغان همچنین با اشاره به خشکسالی و آسیب‌های آن، افزود: برای استفاده از منابع آبی موجود باید مدیریت مصرف در آب شرب و کشاورزی در دستور کار قرار گیرد و باید بکوشیم مشکلات به صورت اساسی رسیدگی شود. مجد اضافه کرد: باید مردم در زمینه آب و مصرف آن دخالت داشته باشند و تمامی اهالی باید در زمینه بهینه استفاده کردن و ارائه خدمات آبرسانی مشارکت و همراهی داشته باشند. وی مصرف صحیح آب از سوی مردم را بسیار ضروری خواند و در پایان گفت: آب و فاضلاب روستایی باید برای رفع این مشکل به ویژه در روستاهای دور دست تلاش کند. در این نشست که نماینده مردم شهرستان دامغان در مجلس شورای اسلامی، بخشدار امیرآباد و جمعی از مدیران دستگاه‌های اجرایی حضور داشتند به کمبود آب شرب، خشکسالی، بیکاری، کمبود امکانات رفاهی و ورزشی، حمایت از گردشگری، واگذاری زمین در روستاها، ایجاد مجتمع خدماتی و رفاهی از سوی مردم روستا، لایروبی قنات‌ها، نامناسب بودن کیفیت آرد در نانوایی‌ها از سوی شوراهای اسلامی و دهیاران روستاهای رشم، حسینان و معلمان مطرح و پیش بینی لازم برای حل آنها اندیشیده شد. روستاهای رشم، حسینان، معلمان و سینگ در ۱۲۰ کیلومتری جنوب شهرستان دامغان واقع و دارای یک هزار و ۲۰۰ نفر جمعیت است.
