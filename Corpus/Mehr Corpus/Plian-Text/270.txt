معاون وزیر صنعت از پیشنهاد ایجاد خط اعتباری میان ایران و ونزوئلا استقبال کرد. به گزارش خبرگزاری مهر، ولی‌اله افخمی‌راد رئیس سازمان توسعه تجارت در دیدار سفیر ونزوئلا در ایران ضمن استقبال از پیشنهاد همکاری طرف ونزوئلایی، گفت: ایران آماده است در احداث واحدهای صنعتی در ونزوئلا به خصوص در رشته تخصصی پلاستیک‌سازی با طرف ونزوئلایی همکاری کند و کار را کلید بزند. وی در مورد راه‌اندازی خط اعتباری ایران برای ونزوئلا گفت: راه‌اندازی خط اعتباری پیشنهاد خوبی است که منفعت هر دو کشور را تامین می‌کند، ونزوئلا از خط اعتباری ایران می‌تواند بدون کوچکترین مشکلی استفاده کند و به جای خرید کالای مصرفی، در ونزوئلا خط تولیدی احداث کند. «آمن هوتب زامبرانو» سفیر ونزوئلا در ایران در این دیدار ضمن اشاره به بررسی و مطالعه واحدهای تولید پلاستیک در ایران و توانمندی بالای آنها در این زمینه گفت: ایران در فراوری مواد مورد نیاز در صنعت پلاستیک‌سازی توانمندی بالایی دارد و ما امیدواریم با کمک طرف ایرانی خط تولید صنعت پلاستیک‌سازی در ونزوئلا راه‌اندازی شود. وی با تاکید بر اینکه تمام زمینه‌هایی که در گسترش تجارت دو کشور مشکل‌ساز بوده‌اند از طریق مذاکره در حال حل شدن است، افزود: ما به خاطر تسریع در اجرای این طرح همه پیش‌نیازهای لازم برای شروع همکاری را با خود به ایران آورده‌ایم تا آنچه قرار بود ۶ ماه آینده انجام شود اکنون پیگیری و به اجرا برسد. سفیر ونزوئلا در کشورمان به همکاری با چند شرکت‌ پلاستیک‌سازی ایرانی اشاره و تاکید کرد: اگر چه همکاری با این چند شرکت مفید و سازنده است اما برای همکاری‌های بیشتر، پیشتیبانی طرف ایرانی را می‌خواهیم. مسئولان ونزوئلا در مدیریت اجرایی این طرح همه کارها را انجام داده‌اند و در صنعت پلاستیک‌سازی در ۱۰ سال آینده همه همکاری خود را با طرف ایرانی خواهیم داشت. وی در ادامه بر ایجاد یک خط اعتباری برای کشور متبوعش تاکید کرد و افزود: با در نظر گرفتن این خط اعتباری، ونزوئلا از آن برای احداث کارخانجات تولیدی در زمینه پلاستیک‌سازی، سیم ‌وکابل، قالب‌سازی، قطعات یدکی خودرو استفاده خواهد کرد.
