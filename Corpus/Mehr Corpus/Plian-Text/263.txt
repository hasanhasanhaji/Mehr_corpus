مشگین شهر- فرماندار مشگین شهر گفت: آزمایش کشت پسته و زعفران در این شهرستان موفقیت آمیز بوده و با خروجی مطلوب همراه است. به گزارش خبرنگار مهر، ابراهیم امامی بعد از ظهر شنبه در جلسه بررسی خروجی کشت محصولات کم مصرف آبی در مشگین شهر تصریح کرد: شهرستان مشگین شهر با چالش کم آبی مواجه است و تغییر الگوی کشت در آن یک ضرورت است. وی سیاست‌های جدید کشاورزی این شهرستان را کاشت محصولاتی با مصرف آبی اندک و در عین حال ارزش افزوده بالا دانست و تاکید کرد: بر همین اساس کاشت پسته و زعفران طی سال‌های گذشته به صورت آزمایشی در برخی نقاط این شهرستان از جمله بخش رضی انجام شد. به گفته فرماندار مشگین شهر نه تنها این محصولات منطبق با شرایط اقلیمی منطقه است بلکه تولید محصول در سطح مطلوب نشان می‌دهد تغییر مسیر کشاورزی در این منطقه به شکل مطلوب انجام شده است. امامی متذکر شد: در پی دستاورد مطلوب کشت محصولات کم آب، کشت این محصولات فرهنگ سازی و ترویج شده و برای متقاضیان تسهیلاتی از جمله اعطای پیازچه زعفران و نهال پسته به صورت یارانه‌ای در دستور کار قرار گرفته است. رئیس شورای اداری شهرستان مشگین شهر با اشاره به ارزش بالای این محصولات ادامه داد: در بخش کشاورزی در وضعیتی که کشت محصولات پر مصرف آبی بیش از آنکه سود در برداشته باشد، زیان دارد باید به شکل ویژه به محصولات کم مصرف آبی توجه داشت. فرماندار مشگین شهر به ساماندهی تعاونی‌های کشاورزی در این راستا اشاره کرد و افزود: این تعاونی‌ها نیز با رویکرد ترویج تولید محصولات با نیاز آبی پایین فعال می‌شوند.
