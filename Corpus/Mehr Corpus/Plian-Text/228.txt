بیرجند- امام جمعه بیرجند با بیان اینکه دشمن امروز به‌دنبال تجزیه کشورهای اسلامی است، گفت: با بصیرت، عزم و همت می‌توانیم جلوی این اهداف شوم استکبار بایستیم. به گزارش خبرنگار مهر، حجت الاسلام علی رضایی بیرجندی در خطبه‌های نماز جمعه این هفته بیرجند اظهارکرد: یکی از اهداف مهم استکبار جهانی در منطقه منزوی کردن جهان اسلام است. وی با بیان اینکه سعادتمندی جهان اسلام در مقاومت است، ادامه داد: استکبار همواره در قبل و بعد از انقلاب برای جلوگیری از پیشرفت کشور برنامه ریزی و توطئه کرده است. وی عنوان داشت: استکبار با جاهلیت مدرن غربی اهداف خود را در منطقه و جهان دنبال می‌کند. امام جمعه بیرجند بیان داشت: دشمن با استفاده از دو عنصر شهوت و غضب در سوریه و عراق اهدافش را پیاده سازی می‌کند. وی تصریح کرد: افرادی که در جهان اسلام مسئولیتی دارند باید امروز سر عقل بیایند و بدانند که دشمن به دنبال تجزیه کشورهای اسلامی است. حجت الاسلام رضایی با تاکید بر اینکه امت اسلامی باید هوشیار و بیدار در صحنه باشند، گفت: با بصیرت، عزم و همت می‌توانیم جلوی این اهداف شوم استکبار بایستیم. وی در ادامه با اشاره به اینکه دشمن می‌خواهد در کشور تفرقه ایجاد کند، ادامه داد: همه باید وحدت داشته باشیم و اصولگرایی به معنی حافظ نظام اسلامی و دغدغه داشتن است. وی از بی توجهی به مفاخر و مشاهیر استان انتقاد کرد و افزود: مرحوم آیت الله تهامی از مفاخر علمی خراسان جنوبی است که قبر این عالم بزرگ سال‌ها است در محله خیرآباد بیرجند در کنار مسجد خیرآباد گمنام است. امام جمعه بیرجند عنوان کرد: با پیگیری‌های انجام شده یک جایگاه علم و عرفان برای این عالم بزرگ در آن مکان ساخته خواهد شد.
