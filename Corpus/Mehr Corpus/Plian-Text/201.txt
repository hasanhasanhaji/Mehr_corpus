ورامین - محمود حجتی وزیر جهاد کشاورزی به منظور بازدید از چندین مرکز تولید محصولات دامی و گلخانه‌ای وارد شهرستان ورامین شد و مشکلات کشاورزان و دامداران این منطقه را مورد بررسی و واکاوی قرار داد. به گزارش خبرنگار مهر، صبح پنج شنبه محمود حجتی وزیر جهاد کشاورزی در ادامه سفر یکروزه خود به شهرستان‌های جنوب شرق استان تهران به همراه جمعی از مسئولان کشوری و استانی وارد شهرستان ورامین شد. حجتی به منظور افتتاح یک مرکز بزرگ دامپروری در شهرستان ورامین و بازدید از یک مرکز پرورش گل به دیار ۱۵ خرداد سفر کرده و در جریان این سفر به مشکلات و دغدغه‌های کشاورزان و دامپروران ورامینی نیز رسیدگی می‌کند. شهرستان ورامین قطب کشاورزی و دامپروری در استان تهران محسوب می‌شود که علاوه بر تأمین نیازهای منطقه، بخش عمده‌ای از نیازهای پایتخت نشینان را نیز تأمین می‌کند. محمد حسین تاجیک در گفتگو با خبرنگار مهر اظهار داشت: شهرستان ورامین از پتانسیل وظرفیت‌های بسیار بالایی در بخش کشاورزی و دامپروری برخوردار است به طوری که این شهرستان هم اکنون یکی از قطب‌های کشاورزی و دامی محسوب می‌شود. رییس جهاد کشاورزی شهرستان ورامین با اشاره به فعالیت بیش از دو هزار واحد دامپروری در منطقه ورامین افزود: دو هزار واحد دامپروری در این منطقه مشغول به فعالیت هستند که با تلاش و همت دامپروران ورامینی در سال گذشته بیش از ۲۸۰ هزار تن گوشت قرمز تولید و روان بازار کردند. وی ادامه داد: گوشت قرمز تولید شده در شهرستان ورامین علاوه بر تأمین نیازهای منطقه به استان‌های مختلف نیز ارسال می‌شود که این امر نشان دهنده پتانسیل و ظرفیت این منطقه است. این مسئول اضافه کرد: شهرستان ورامین علاوه بر تولید گوشت قرمز در تولید محصولات لبنی نظیر شیر نیز جایگاه ویژه‌ای را در استان تهران دارد و بخشی از تولیدات لبنی این شهرستان به استان‌های دیگر ارسال می‌شود. وی با اشاره به موفقیت شهرستان ورامین در تولید محصولات کشاورزی بیان داشت: شهرستان ورامین از دیرباز در تولید محصولات کشاورزی دارای جایگاه مهمی در استان تهران بود و امروز نیز با علمی شدن کشاورزی و استفاده از ابزارهای مدرن شاهد افزایش برداشت محصولات کشاورزی در برخی حوزه‌ها هستیم. تاجیک تأکید کرد: با تلاش کشاورزان شهرستان ورامین در سال گذشته بیش از ۶۹۰ هزار تن انواع محصولات زراعی در این شهرستان تولید شد. 

