دو تکواندو ایران در روز دوم از اولین مرحله رقابتهای کسب امتیاز ورودی المپیک فردا شنبه به مصاف رقبای خود می‌روند. به گزارش خبرنگار مهر، رقابتهای کسب امتیاز ورودی المپیک در رشته تکواندو صبح امروز جمعه با حضور ۲۴۵ تکواندوکار از ۵۲ کشور به میزبانی روسیه در مسکو آغاز شد. در روز نخست این مسابقات تیم ایران دو نماینده داشت. شکرانه ایزدی تکواندوکار وزن ۶۷- کیلوگرم کشورمان در نخستین گام به مصاف «هایری او» قهرمان سال ۲۰۱۵ جهان از کره جنوبی رفت و در پایان راند سوم و ارائه یک مبارزه دیدنی و پایاپا به تساوی ۳بر۳ دست یافت ولی در راند چهارم و با امتیاز طلایی بازنده شد و از دور مسابقات کنار رفت. اکرم خدابنده دیگر نماینده تیم بانوان ایران در روز نخست در وزن ۶۷+ کیلوگرم کشورمان دور نخست «پترا ماتیجاسیویک» از مقدونیه را ۶ بر یک شکست داد و به دور دوم راه یافت. وی دور بعد باید با «کارینا زادانوا» از روسیه مبارزه کند. اما فردا شنبه دو عضو تیم اعزامی ایران در بخش مردان به دیدار رقبای خود می‌روند. فرزان عاشورزاده و مسعود حجی زواره قهرمان سال ۲۰۱۵ جهان که شانس زیادی برای کسب سهمیه المپیک دارند مبارزات خود را آغاز می‌کنند. عاشورزاده در وزن ۵۸- کیلوگرم دور نخست را با قرعه استراحت پشت سر می‌گذارد و سپس با برنده دیدار نمایندگان شیلی و برزیل رقابت ‌می‌کند. تکواندوکار وزن ۵۸- کیلوگرم کشورمان در صورت پیروزی، در مرحله یک چهارم نهایی یکی از نمایندگان روسیه، بلژیک و یا کره جنوبی را پیش رو دارد. مسعود حجی زواره تکواندوکار وزن ۸۰- کیلوگرم در نخستین گام باید با «مایکل فرناندز» از پرتغال رقابت کند و در صورت پیروزی به مصاف یکی از نمایندگان لهستان و یا اسپانیا خواهد رفت. روز شنبه همچنین مبارازت وزن ۴۹- کیلوگرم دختران برگزار می‌شود که تیم ایران نماینده‌ای ندارد. تکواندوکاران اوزان ۵۷- کیلوگرم زنان و ۶۸- کیلوگرم مردان، روز سوم و آخر بازیها (۲۵ مردادماه) بر روی شیاپ چانگ خواهند رفت. مسابقات جایزه بزرگ از سری رقابتهای G۴ است و دارنده مدال طلا ۴۰ امتیاز، دارنده مدال نقره ۲۴ امتیاز و دارندگان مدال برنز ۱۴. ۴ امتیاز برای افزایش امتیازات رنکینگ المپیکیی‌شان در راه کسب سهمیه المپیک، بدست خواهند آورد. همچنین به نفرات اول تا سوم به ترتیب ۵، ۳ و یک هزار دلار جایزه نقدی نیز اهدا می‌شود.
