همدان- رئیس جامعه هتلداران استان همدان گفت: اعطای تسهیلات ارزان‌قیمت به میزان حداقل ۷۰ درصد سرمایه‌گذاری برای طرح‌های گردشگری ضروری است. به گزارش خبرنگار مهر، شهرام شیروانی عصر سه شنبه در همایش توسعه سرمایه گذاری با حضور رئیس جمهور با بیان اینکه جایگاه والای صنعت گردشگری در سطح ملی و جهانی، نقش آن در توسعه اقتصادی، اجتماعی و سیاسی کشورها و به ویژه ایران و کشورهای در حال توسعه برکسی پوشیده نیست، اظهار داشت: ایران با وجود پتانسیل‌ها و ظرفیت‌های بالفعل و بالقوه در سه حوزه میراث فرهنگی، صنایع دستی و گردشگری، در گذر زمان و متاثر از اتخاذ سیاست‌های کارآمد می‌تواند سهم عمده‌ای در صنعت جهانگردی به خود اختصاص دهد. وی عنوان کرد: با توجه به رقابتی بودن صنعت گردشگری و حمایت همه جانبه دولت از فعالان بخش خصوصی که نظیر آن را در کشورهای همسایه همچون ترکیه می‌توان دید، باید اعتراف کرد این صنعت برای دستیابی به اهداف تعیین شده و رشد مورد انتظار مقام معظم رهبری در بند ۵۱ سیاست‌های کلی برنامه ششم نیازمند توجه اساسی دولت است. رئیس جامعه هتلداران استان همدان افزود: نظر به ضرورت حمایت از سرمایه گذاران صنعت جهانگردی بند ۷ ماده ۱۳۲ در شمولیت معافیت‌های مالیاتی از ۵۰ درصد و در راستای رونق این صنعت و ترغیب هرچه بهتر بهره برداری به ۱۰۰ درصد برخوردار صاحبان سرمایه مورد درخواست است. شیروانی ادامه داد: جامع و به روز نبودن قوانین و تداخل با وظایف نظارتی و حاکمیتی سازمان میراث فرهنگی از جمله مصادیق نیازمند دستور است. وی بیان داشت: تقویت اعتبارات در بخش تبلیغات به منظور معرفی قابلیت‌های متنوع گردشگری استان همدان با استفاده از تمام شیوه‌‌های تبلیغی اعم از شبکه‌های تلویزیونی داخلی و برون‌مرزی، شبکه‌های مجازی، رسانه‌های مکتوب و تسهیل شرکت در جشنواره‌ها و نمایشگاه‌های بین‌المللی، ملی و منطقه‌ای از جمله خواسته‌های در حوزه گردشگری استو وی عنوان کرد: اعطای تسهیلات ارزان‌قیمت به میزان حداقل ۷۰ درصد سرمایه‌گذاری برای طرح‌های گردشگری، استفاده از تجهیزات به روز در راستای رونق صنعت گردشگری، بهره مندی عمومی از انتفاعات حاصل از آن، ایجاد بسترهای لازم به منظور توزیع سفر در کشور همراه با اختصاص عادلانه مراسم‌های ملی و فراملی در ایام خالی از گردشگر امری ضروری است.
