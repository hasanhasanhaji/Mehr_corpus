خرم آباد - مسئول بسیج مهندسین عمران و معماری لرستان بر لزوم سرمایه گذاری و فعالیت موسسات زیرمجموعه قرارگاه خاتم الانبیا در این استان تاکید کرد. به گزارش خبرنگار مهر، احسان کرمرضاپور شامگاه شنبه در نشست مسئول بسیج مهندسان عمران و معماری کشور با شورای قشر بسیج مهندسین عمران و معماری لرستان افزود: پس از تفکیک بسیج مهندسان عمران و معماری از صنعت، کارگروه‌های بسیج مهندسان عمران و معماری در استان تشکیل شده که وضعیت ساخت و ساز‌ها به خصوص معماری‌ها، مباحث آموزشی و بررسی پروژه‌های استانی در دستور کار کارگروه هاست. وی عنوان کرد: با توجه با تاکیدات مقام معظم رهبری در مورد مسکن مهر که تا مرحله‌ای پیش رفته و منابع کشور هزینه شده اند، ما چندین جلسه در این مورد برگزار و مباحث آماری آن را مشخص و راهکارهای پیشنهادی برای ادامه پروژه در استان را ارائه داده ایم. مسئول بسیج مهندسان عمران و معماری لرستان ادامه داد: شورای قشر بسیج مهندسین عمران و معماری لرستان پیگیر مطالبات مقام معظم رهبری در استان هستند و آمادگی کامل برای برداشتن قدم‌های مثبت در این زمینه دارند. کرمرضاپور به سه یا چهار هزار میلیارد تومان پروژه قرارگاه سازندگی سپاه در لرستان اشاره کرد و بیان کرد: بیشترین آمار پروژه‌های این قرارگاه بعد از پارس جنوبی در لرستان است اما متاسفانه هیچکدام از موسسات قرارگاه خاتم الانبیا (ص) در لرستان نیست. وی با بیان اینکه بیش از ۷۰ درصد فارغ التحصیلان لرستان بیکار هستند، افزود: با توجه به اینکه ما در لرستان از همه جهات و گرایش‌های عمران و معماری کم و کسری نداشته و ظرفیت علمی قوی ای داریم مطالبه ما این است که یکی از موسسات قرارگاه به لرستان صددرصد شیعه و همیشه پشت سر ولایت منتقل شود.
