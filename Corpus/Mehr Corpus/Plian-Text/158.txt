بجنورد- استاندار خراسان شمالی در پیامی به دهمین جشنواره تئاتر رضوی، برگزاری این جشنواره را در راستای ترویج و اشاعه فرهنگ رضوی یک حماسه دینی و هنری عنوان کرد. به گزارش خبرگزاری مهربه نقل از ستاد خبری دهمین جشنواره سراسری تئاتر رضوی، سیدعلی پرویزی در آستانه آغاز به کار دهمین جشنواره تئاتر رضوی در این استان، با صدور پیامی این رخداد بزرگ نمایشی کشور را گامی در راستای اشاعه و ترویج فرهنگ رضوی عنوان کرد. در این پیام آمده است: هنر به ویژه هنر تئاتر می‌تواند مؤید و مبلغ تعالیم دینی و تجلی حسن کمال باشد؛ تلاش برای آفرینش شور و عشق و دلدادگی و کسب معرفت و حقیقت مزین به سیره و صفات انبیاء و اولیاء خداست که این بار متبرک به عطر گلدسته‌های لاجوردین بارگاه ملکوتی هشتمین اختر تابناک آسمان امامت و ولایت، حضرت علی بن موسی الرضا (ع) شده است. اینک دولت تدبیر و امید بر خویش می‌بالد که در راستای اشاعه و ترویج فرهنگ منور رضوی زمینه‌های تحقق این حماسه دینی و هنری را در استان خراسان شمالی «باب الرضا (ع) و گنجینه معرفت‌ها» این کهن دیار آمیخته و آشنا با فرهنگ و هنر ناب اسلامی، ایرانی را فراهم کرده تا به برکت ساحت قدسی آن امام همام و به همت و ابتکار شما هنرمندان متعهد، جلوه‌هایی از مکارم و صفات حضرت امام رضا (ع) در قالبی زیبا بازگو شود. باشد تا این همه عشق و شور و شیدایی مورد قبول درگاه حضرت حق قرار گیرد. اینجانب ضمن تقدیر و سپاس از همه دست‌اندرکاران و خادمان این رویداد هنری، امیدوارم برگزاری این جشنواره نقطه عطفی در توسعه و تحول هنر دینی کشور عزیزمان باشد. توفیق و تکریم هنرمندان شایسته و استمرار حضورشان در عرصه هنر را از ایزد منان مسئلت دارم.»
