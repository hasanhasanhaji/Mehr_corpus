خرم آباد - سفیر کشور اسپانیا با اشاره به سفر سه وزیر کشور اسپانیا به ایران، از تمایل کشورش برای خرید نفت خام از ایران خبر داد. به گزارش خبرنگار مهر، پدرو ویینا پیش از ظهر شنبه در دیدار با استاندار لرستان با اشاره به اینکه در تاریخ هفتم سپتامبر سه وزیر کشور اسپانیا به ایران سفر می‌کنند، اظهار داشت: وزرای امور خارجه، صنعت و عمران کشور اسپانیا به ایران سفر خواهند کرد. وی تصریح کرد: ظرفیت‌های استان لرستان به خصوص در بخش‌های دام، نفت، سنگ و معدن را با وزیر صنعت اسپانیا در میان می‌گذارم. سفیر کشور اسپانیا با اشاره به موضوع واردات نفت خام اسپانیا از ایران گفت: متاسفانه اسپانیا از سال ۲۰۱۲ هیچگونه واردات نفت خام از ایران نداشته و این در حالیست که اسپانیا در گذشته نفت خام را از ایران وارد می‌کرد. ویینا با بیان اینکه کشور اسپانیا بعد از ایتالیا دومین وارد کننده نفت خام از ایران بوده است، تصریح کرد: به طور حتم واردات نفت از ایران در کشور اسپانیا دوباره شروع می‌شود. وی یادآور شد: شرکت‌های اسپانیایی که در گذشته در موضوع واردات نفت خام از ایران کار می‌کردند به ایران سفر خواهند کرد. سفیر کشور اسپانیا در ادامه به فعالیت صنعت توریسم در اسپانیا اشاره کرد و اظهار داشت: اسپانیا قطب جذب توریست بوده و ۴۴ میلیون نفر جمعیت دارد. ویینا با بیان اینکه سالانه ۷۰ میلیون توریست به اسپانیا سفر می‌کنند، تصریح کرد: ۱۹ درصد درآمدهای کشور اسپانیا از محل صنعت توریسم کسب می‌شود.
