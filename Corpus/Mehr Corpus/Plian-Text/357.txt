یزد وزیر نیرو گفت: کشورهای خارجی که خواستار برقراری ارتباط تجاری با ایران هستند، به این شرط به هدف خود دست می‌یابند که فناوری تولیدات خود را به کشور وارد کنند. به گزارش خبرنگار مهر، حمید چیت چیان، در سخنرانی بین خطبه‌های نمازجمعه امروز یزد با اشاره به اینکه شرایط اقتصادی کشور به تدریج از رکود خارج می‌شود، اظهار داشت: مسئولان و وزرای بسیاری از کشورها درخواست برقراری یا گسترش روابط تجاری و اقتصادی با ایران را دارند اما به طور قطع این روابط باید دو طرفه باشد. وی با بیان اینکه همانگونه که آنها برای فروش محصولات خود در ایران به دنبال بازار هستند، محصولات تولیدی ایران نیز باید امکان فروش در بازارهای آنها را پیدا کند، افزود: ضمن اینکه علاوه بر کالا، فناوری ساخت آن نیز باید به کشور وارد شود. چیت چیان تصریح کرد: تنها در این شرایط است که توسعه ارتباطات اقتصادی و تجاری می‌تواند به رونق اقتصادی بیانجامد در غیر این صورت ایران به یک کشور مصرف کننده تبدیل خواهد شد. وزیر نیرو همچنین با بیان اینکه دولت یازدهم توانست در رکود شدید اقتصادی، تورم بالای ۴۰ درصد را به ۱۳. ۵ درصد برساند، عنوان کرد: اکنون شرایط به نحوی است که قیمتها دیگر به شکل لجام گسیخته افزایش پیدا نمی‌کند و فضای کسب و کار نیز بهبود یافته است. وی یادآور شد: اینکه کشور اکنون بعد از دو سال رشد منفی اقتصادی در شرایط رکود به رشد مثبت سه درصدی رسیده است، نکته‌ای بسیار حائز اهمیت است و مقام معظم رهبری نیز در دیدار با هیئت دولت به این موضوع اشاره و از دولت تقدیر کردند. چیت چیان با بیان اینکه یکی از معضلات حوزه اقتصادی، بحث بیکاری است، افزود: اگر بتوانیم رکود را با توکل به خدا پشت سر بگذاریم، مسئله بیکاری نیز در سطح کشور قابل رفع است. وی همچنین به تشریح بهبود وضعیت سیاسی کشور در جهان پرداخت و افزود: در شرایطی که در ابتدای کار دولت تدبیر و امید، تنش‌های بسیاری بین احزاب و گروه‌ها وجود داشت و از سوی دیگر دشمنان خارجی در منطقه ایجاد نا امنی کرده بودند و اکنون نیز در عراق و سوریه و یمن به مسلمان کشی دست زده اند، ایران توانست مذاکرات هسته‌ای را به پایان برساند و این دستاورد بزرگی است که مردم نیز شاهد تبعات آن خواهند بود. وزیر نیرو، یکی از مهمترین دستاوردهای دولت تدبیر و امید را طرح تحول نظام سلامت خواند و افزود: شیرینی این طرح به کام مردم نشسته است و با اجرای آن، فقیرترین مردم امکان درمان بیماران خود را دارند و در یک کلمه می‌توان گفت که امید در دل مردم زنده شده است. چیت چیان در بخش دیگری از سخنان خود با اشاره به برنامه‌های سفر یک روزه خود به استان یزد و تشریح این برنامه‌ها برای نمازگزاران اظهار داشت: خط دوم انتقال آب با شتاب و سرعت خوبی در حال انجام است و ۱۲ کیلومتر آن تاکنون اجرایی شده و تا پایان سال، ۵۰ کیلومتر دیگر نیز اجرا و تکمیل می‌شود. وی افزود: این طرح از بزرگترین طرح‌های عمرانی کشور به شمار می‌رود و برای استان یزد نیز طرحی سرنوشت ساز و حائز اهمیت است.
