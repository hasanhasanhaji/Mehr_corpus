خمین- نماینده مردم خمین گفت: امروز رسانه‌ها یکی از مهمترین عوامل ایجاد توسعه و ارتقای فرهنگی بوده و سبب بروز پویایی و تحرک جامعه هستند. به گزارش خبرنگار مهر، محمد ابراهیم رضایی، ظهر جمعه در نشست با خبرنگاران شهرستان خمین با اشاره به اهمیت رسانه‌ها در دنیای امروز اظهار داشت: امروز رسانه‌ها یکی از مهمترین عوامل ایجاد توسعه و ارتقای فرهنگی بوده و سبب بروز پویایی و تحرک جامعه هستند. نماینده خمین با اشاره به اهمیت جایگاه رسانه در عرصه توسعه و پیشرفت جوامع افزود: یکی از شاخصه‌های توسعه یافتگی، رسانه‌ها هستند چرا که در تعالی بخشی فرهنگ و دانش عمومی جامعه نقش بسیار مهمی دارند. وی با اشاره به اینکه اصحاب رسانه باید شجاعانه در انجام تکلیف و رسالت عظیم خود اهتمام بورزند گقت: عملکرد اصحاب رسانه باید در صیانت از امنیت و محیط اجتماعی و دستاوردهای انقلاب باشد و همواره توجه داشته باشند که باید فرهنگ شهیدان را زنده نگه دارند. رضایی افزود: دفاع از حق رسالت رسانه‌ها است و حق محوری و حق طلبی باید محور کار رسانه‌ها باشد و هیچ عاملی باعث ترک این موضوع نشود، اما باید توجه داشت که نقدها نیز باید از سوی خبرنگاران منصفانه صورت گیرد و از تخریب جلوگیری شود. نماینده مردم خمین گفت: خبرنگاران باید در بیان مطالب و حقایق چنان باشند که امام و رهبری آن را ترسیم کرده اند که باید شفاف بوده و روشنگر راه باشند. رضایی اظهار داشت: خبرنگاران در عرصه‌های مختلف همواره تاثیرگذار بوده و رسالت خود را به خوبی اجرا کرده‌اند و از این پس هم می‌توانند با انتخاب مسیر درست و صحیح به صورت هدفمند برای ایجاد تغییر و تحولات مختلف و مثبت در جامعه فعالیت کنند.
