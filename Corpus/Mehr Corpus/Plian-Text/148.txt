زنجان - بیست و دومین المپیاد ورزشی دانشجو معلمان دختر دانشگاه فرهنگیان به میزبانی زنجان آغاز شد. به گزارش خبرنگار مهر، معاون سیاسی امنیتی استانداری زنجان شامگاه چهارشنبه در حاشیه افتتاح بیست و دومین المپیاد ورزشی دانشجومعلمان دختر دانشگاه فرهنگیان با اشاره به اینکه ورزش نشاط جامعه را به ارمغان می‌آورد، گفت: ورزش برای نشاط جامعه ضروری است و در برگزاری چنین جشنواره و المپیادها شاهد افتخار آفرینی‌هایی در سطح ملی باشیم. حمیدرضا شهبازی اظهار کرد: برگزاری اینگونه المپیادها علاوه‌بر فعالیت ورزشی به ترویج فرهنگ نیز کمک می‌کند که امیدواریم دانشجومعلمان با رقابت‌های سالم با خاطره خوشی از بیست و دومین المپیاد ورزشی دانشجومعلمان دخترو پسر دانشگاه فرهنگیان که به میزبانی استان زنجان برگزار شد، به آغوش خانواده‌های خود بازگردند. مدیرکل تربیت بدنی دانشگاه فرهنگیان در حاشیه افتتاح بیست و دومین المپیاد ورزشی دانشجومعلمان دختر دانشگاه فرهنگیان طی سخنانی، گفت: معتقدیم شرکت در المپیاد ورزشی، نمادی از همدلی و احساس مسئولیت و منش اخلاقی در برنامه‌های ورزشی است و باید با ابزارهای در دست بر افزایش یک نشاط ارزشمند و درخور دانشجومعلمان بکوشیم. فرشته شهیدی بیان کرد: توصیه بنده به رعایت نظم و انضباط، قوانین و مقررات، احترام به تیم رقیب و اطاعت از دستورات رهبر و داور و همکاری صمیمانه هم‌تیمی‌ها در ورزش است. وی از برگزاری المپیاد ورزشی خبر داد و گفت: مسابقات المپیاد ورزشی دانشجومعلمان دانشگاه فرهنگیان در بخش برادران از ۱۳ تا ۱۹مردادماه ۹۴ با شرکت هزار و ۵۰۰ دانشجومعلم پسر برگزار شد و اینک این المپیاد در بخش دختران با شرکت بیش از هزار دانشجومعلم دختر در فاصله زمانی ۲۰ تا ۲۶ مردادماه سال‌جاری برگزار خواهد شد. شهیدی تصریح کرد: رشته‌های مسابقات دختران فوتسال، والیبال، بدمینتون، تنیس روی میز، دومیدانی و کاراته است. وی در ادامه افزود: امیدواریم برگزاری این مسابقات با رعایت اصول و در شأن و منزلت دانشگاه فرهنگیان همراه باشد و انگیزه‌ای برای توسعه فعالیت‌های متعدد و بدنی وجود داشته باشد. همچنین سرپرست مدیریت استانی دانشگاه فرهنگیان برگزاری المپیاد ورزشی را حادثه عظیم ورزشی و فرهنگی خواند و گفت: ورزش پدیده‌ای فراتر از فعالیت است و دارای کارآمدی‌های متعدد تربیتی، فرهنگی و اجتماعی و به تعبیر مقام رهبری سلامت جسمی و نشاط روحی جامعه است. الهام کاوندی عنوان کرد: ورزش تاثیری در ایجاد روحیه، عزت نفس و منزلت مادران آینده که هم‌اکنون دانشجو معلم دختر دانشگاه فرهنگیان هستند، دارد و نشاط و روحیه کار دسته جمعی و همبستگی و تربیت ملی نیز در ورزش امکان‌پذیر است.
