رشت- امام جمعه موقت رشت با اشاره به ظرفیت‌های استان گیلان در حوزه کشاورزی تاکید کرد: صنعتی شدن گیلان به صلاح اقتصاد این استان نبوده و این استان باید کشاورزی محور باقی بماند. به گزارش خبرنگار مهر، حجت الاسلام و المسلمین اسماعیل پور رضا در خطبه‌های این هفته نماز جمعه رشت کشاورزی و گردشگری را دو ظرفیت اصلی اقتصادی گیلان دانست و افزود: حتی اگر از پروژه‌های کارآفرینی در حوزه کشاورزی و گردشگری سودی حاصل نمی‌شود، نباید این دو ظرفیت را نادیده بگیریم بلکه باید مشکل را در مدیریت جستجو کرد. خطیب جمعه رشت ادامه داد: در کشورهای دیگر با مدیریت و حمایت‌های ویژه کشاورزی را به درآمدزایی و اشتغال زایی رسانده اند. وی با اشاره به برخی شایعات مبنی بر صنعتی شدن گیلان و حذف کشاورزی از اقتصاد این استان تاکید کرد: گیلان باید کشاورزی محور باقی مانده و صنعتی شدن این استان به صلاح استان و مردم نیست. وی همچنین در بخش دیگری از سخنان خود بیان کرد: مهمترین نشانه انسانیت، دوری از ظلم کردن به ضعفا و حمایت از ایتام است و کسی که انسان باشد، به مراحل بالای تقوا هم خواهد رسید. وی افزود: از مراحل بعدی رسیدن به تقوا همچنین رعایت حلال و حرام و حدود خداوند است که باید با دستگیری انبیا و راهنمایی آنها باشد. خطیب جمعه رشت با اشاره به لزوم تزکیه نفس تاکید کرد: تقوای الهی راهی بی پایان است که باید از درون هر فرد شروع شده و تا زمانی که افراد متقی با ایمان‌تر نشوند، افراد گناهکار با ایمان نخواهند شد. حجت الاسلام پور رضا در ادامه با اشاره به فرارسیدن روز خبرنگار تصریح کرد: امانتداری شرط اول کار خبرنگار بوده و خبرنگارمتخصص کسی است که اخبار را بعد از درستی آزمایی منتشر کرده و با انتشار شایعات، فضای جامعه را ملتهب نمی‌کند. وی همچنین به روز حمایت از صنایع کوچک اشاره کرد و گفت: در کشور ما صنایع کوچک باید مورد حمایت قرار گیرند ولی چند مورد اساسی درباره صنایع کوچک در گیلان وجود دارد که باید لحاظ شود. حجت الاسلام والمسلمین پوررضا افزود: در بحث کارآفرینی نیز باید از کارآفرینان حقیقی حمایت کرد چراکه خیلی از افرادی که خود را به عنوان کارآفرین جا می‌زنند، تنها به دنبال کسب رانت‌های ویژه و وام‌های کار آفرینی بوده اند. وی تصریح کرد: وام هایی که کارآفرینان غیر واقعی دریافت کرده اند، امانتهای مردم در دست بانکداران بوده که باید برای هدر دادن آنها پاسخگو باشند. خطیب جمعه رشت در ادامه با اشاره به اظهارات مقامات آمریکا و غرب و تکرار ادعاها و تهدیدها علیه ایران تاکید کرد: کسانی که می‌خواهند رفتار مقامات غربی را تحلیل کنند باید چرایی مبارزه آمریکا با ملت ایران و فریبکار و بدعهد بودن آمریکا و دولت‌های غرب را در نظر داشته و بر این اساس تحلیل‌های خود را ارائه دهند.
