شورای اسلامی شدن دانشگاه‌ها، مقرر کرد رشته «خانواده و سلامت جنسی» برای قرار گرفتن در برنامه‌های درسی دانشگاه‌ها، مورد بحث و بررسی قرار گیرد. به گزارش خبرگزاری مهر، جلسه ۲۸۱ شورای اسلامی شدن دانشگاه‌ها و مراکز آموزشی، در محل دبیرخانه شورای عالی انقلاب فرهنگی برگزار شد. در ابتدای این جلسه، حجت الاسلام والمسلمین محمدیان گفت: با توجه به تدوین و نگارش اسناد راهبردی در بسیاری از دانشگاه‌های کشور، ضمن استقبال از این حرکت ارزشمند باید توجه شود که اسناد ملی و بالادستی مانند سند دانشگاه اسلامی در اسناد راهبردی دانشگاه‌ها مدنظر و ملاک عمل قرار گیرد. عضو شورای عالی انقلاب فرهنگی افزود: فرمایش مقام معظم رهبری «مدظله‌العالی» در دیدار با اساتید و اعضای هیات علمی دانشگاه‌ها در مورد لزوم ترویج گفتمان نقشه جامع علمی کشور، منحصر به این سند نیست و اسناد دیگر مانند «سند دانشگاه اسلامی» هم نیازمند گفتمان‌سازی و ترویج هستند. در ادامه جلسه، اعضای شورای اسلامی شدن دانشگاه‌ها و مراکز آموزشی با توجه به برخی گزارش‌های واصل شده از برخی مراکز آموزشی خواستار توجه بیشتر به موضوع «عفاف و حجاب» در این مراکز شدند. اعضا همچنین مقرر کردند رشته «خانواده و سلامت جنسی» برای قرار گرفتن در برنامه‌های درسی دانشگاه‌ها، در جلسه آینده شورای اسلامی شدن مورد بحث و بررسی قرار گیرد. در ادامه جلسه، موضوع «تفکیک اقدامات نظام برنامه‌ریزی فرهنگی سند دانشگاه اسلامی» در دستور کار قرار گرفت و پس از ارائه مصوبات کارگروه مربوطه و بحث و بررسی اعضا، مقرر شد تا این تقسیم‌بندی برای بررسی مجدد به کارگروه فرهنگی ارجاع و پس از انجام اصلاحات مورد نظر اعضا به عنوان مصوبه شورای اسلامی شدن دانشگاه‌ها به دستگاه‌های مجری ابلاغ شود.
