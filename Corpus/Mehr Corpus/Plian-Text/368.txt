ساری - استاندار مازندران، مجموع رقم سرمایه‌گذاری بخش خصوصی در یک سال گذشته را در استان ۷۰ هزار میلیارد ریال اعلام کرد. به گزارش خبرنگار مهر، ربیع فلاح جلودار به مناسبت هفته دولت در سخنرانی نماز جمعه ساری، با اشاره به رشد مطلوب سرمایه‌گذاری در استان، رقم سرمایه‌گذاری بخش خصوصی را در استان هفت هزار میلیارد تومان اعلام کرد و گفت: این رقم جدای از اعتبارات دولتی است. وی با اشاره به افتتاح ۷۶۲ طرح عمرانی و تولیدی در ایام هفته دولت در استان بااعتبار بیش از ۴۷۱ میلیارد تومان گفت: این طرح‌ها در بخش‌های مختلف عمرانی و اقتصادی بوده است. وی با اشاره به طرح‌های نیمه‌تمام در استان گفت: ۲۳۸ میلیارد تومان طرح‌های نیمه‌کاره ملی و استانی در زمینهٔ ورزشی در استان وجود دارد که دولت برای تکمیل این طرح‌ها، عزم جدی دارد. استاندار مازندران با بیان اینکه از مجموع طرح‌های هفته دولت، ۱۲۶ پروژه مربوط به ساری است، راه‌اندازی فاز اول پل سمسکنده و بهره‌برداری از مجتمع آب‌رسانی سد شهید رجایی برای رفع مشکل کم‌آبی در ساری را ازجمله طرح‌هایی دانست که امسال بهره‌برداری می‌شود. فلاح جلودار با تأکید بر اینکه برای پروژه‌های عمرانی نباید منتظر خزانه دولت باشیم، تصریح کرد: باآنکه اعتبارات دولتی افزایش‌یافته اما پاسخگوی نیازهای استان نیست. وی خواهان بهره‌گیری از ظرفیت بخش خصوصی برای توسعه طرح‌ها در استان شد و گفت: تاکنون هفت هزار میلیارد تومان در استان سرمایه‌گذاری انجام داده‌اند. استاندار مازندران، تحت پوشش قرار دادن ۴۰۰ هزار نفر در بیمه سلامت در استان را ازجمله اقدامات دولت برشمرد و گفت: ایجاد ۱۵۰ خانه بهداشت، بزرگ‌ترین مرکز جامع سرطان کشور با ۱۰۰ تخت و راه‌اندازی مرکز پیوند استخوان مغز ازجمله برنامه‌هاست. فلاح جلودار، مهار آب‌های سطحی استان را از دغدغه‌های اساسی در استان برشمرد و گفت: این خواسته در سفر هیئت دولت به استان مطرح می‌شود. وی راه‌اندازی نیروگاه ذخیره‌ای تلمبه‌ای سیاه‌بیشه با سرمایه‌گذاری هزار میلیارد تومانی را از طرح‌های مهم هفته دولت در استان بیان کرد.
