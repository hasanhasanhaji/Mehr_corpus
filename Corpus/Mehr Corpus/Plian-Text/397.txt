به گزارش خبرنگار مهر، زهره الهیان نماینده مجلس یازدهم صبح امروز در نشست خبری «تشریح برنامه‌های عفاف و حجاب» گفت: موضوع عفاف و حجاب مستقیما به متولیان فرهنگ و سیاستگذاری‌های کلان نظام در این بخش مرتبط است. متأسفانه مسائل فرهنگی در این زمینه در دولت‌های گذشته و کنونی مغفول واقع شده است. وی تأکید کرد: مجلس انقلابی یازدهم با رویکردی که دارد، باید مقوله فرهنگ را یکی از مهمترین اولویت‌های خود قرار دهد. مقام معظم رهبری نیز در پیام خود به مناسبت شروع مجلس، پیگیری دو موضوع اقتصاد و معیشت مردم و مسائل فرهنگی را مطرح نمودند که قطعا مجلس در این زمینه‌ها اقدامات لازم را انجام خواهد داد. الهیان با بیان اینکه در زمینه عفاف و حجاب باید بستر انتقال فرهنگ ایرانی اسلامی به نسل جدید را آسیب‌شناسی کنیم، اظهار داشت: متأسفانه این امر هیچ‌گاه انجام نشده و امروزه خانواده مهمترین بستر برای انتقال فرهنگ به نسل جدید است. وی با اشاره به عدم اجرای مصوبه شورای عالی انقلاب فرهنگی در بحث عفاف و حجاب عنوان کرد: در این مصوبه برای دستگاه‌ها وظایفی دیده شده اما متأسفانه شاهد خاک خوردن و عدم اجرای آن هستیم. دستگاه‌های متولی در این زمینه به وظایف خود عمل نمی‌کنند و مجلس یازدهم نیز باید پیگیر این موضوع باشد. نماینده مردم تهران در مجلس شورای اسلامی ادامه داد: پیشنهاد ما این است که اگر این مصوبه قابلیت اجرا نداشته باشد، آن را تبدیل به قانون کنیم تا امکان نظارت مجلس بر حسن اجرای آن بیشتر شود.