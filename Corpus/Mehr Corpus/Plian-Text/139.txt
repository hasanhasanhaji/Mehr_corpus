گرگان - مدیرکل محیط زیست گلستان از احتمال وجود پدیده ریزگردها در استان گستان خبر داد و خواستار برنامه ریزی اصولی برای این مشکل شد. به گزارش خبرگزاری مهر به نقل از اداره روابط عمومی اداره کل حفاظت محیط زیست گلستان، اسماعیل مهاجر، مدیرکل حفاظت محیط زیست گلستان گفت: استان گلستان دستخوش حوادث طبیعی و همچنین پدیده هایی که دخالت بشر در آن زیاد است خواهد بود و ما باید با تصمیم گیری‌های اصولی و درست در این کارگروه، جلوی این حوادث را بگیریم که از جمله این حوادث وجود پدیده ریزگردها است. صادقعلی مقدم مدیرکل مدیریت بحران گلستان نیز گفت: ما در زمینه ریزگردها اعتباری نداریم و باید دستگاه‌های متخصص تعیین کنند آیا در معرض ریزگرد هستیم یا نه و بعد پیگیری شود تا اعتبار لازم از تهران ابلاغ شود. سیدمحمدرضا رضوی مدیرکل هواشناسی استان در این جلسه گفت: برای نجات استان باید در وهله اول باید مدیریت صحیح در زمینه دامداری، کشاورزی، مدیریت منابع آب و …. را اجرا کنیم در غیر اینصورت تا ۱۵ سال آینده بخش‌های وسیعی از استان بیابان خواهد شد. از جمله مصوبات این جلسه ارائه مستندات از دستگاه‌های تخصصی مربوط به احتمال بروز پدیده ریز گردها را برای لحاظ کردن نام استان گلستان در لیست استان‌های در معرض خطر حداکثر تا یک ماه به دبیرخانه کارگروه، ارسال گزارشی از روند پیگیری مصوبات قبلی به ویژه ایجاد کمربند سبز در حاشیه شهرها، فرودگاه‌ها و تصفیه خانه‌ها توسط دستگاههای مسول حداکثر ظرف یک ماه به دبیرخانه کارگروه، ایجاد ایستگاه سنجش ثابت ریزگرد در بندر ترکمن، گمیشان و حاشیه اترک، در اولویت قرار دادن تامین حقابه تالاب‌های بین المللی سایر بهره برداری‌های تالاب و لایروبی کانال‌های آبرسان به تالاب‌های بین المللی به ویژه لایروبی ونوسازی کانال حدفاصل دراپ آب منطقه‌ای تا تالاب به طول حدود ۸کیلومتر، جلوگیری از تغییر کاربری اراضی ملی و مرتعی به منظور حفظ پوشش گیاهی بود. برنامه ریزی حفاظت از تالاب‌های استان در سومین نشست مشورتی ذینفعان تالاب سومین نشست مشورتی ذینفعان مجموعه تالابهای بین المللی آلاگل، آلماگل، آجی گل با هدف تدوین برنامه مدیریت زیست بومی این تالاب‌ها، برگزار شد. این نشست دو روزه با حضور نمایندگان جوامع محلی حاشیه تالاب‌ها، کارشناسان دستگاه‌های اجرایی و کارشناسان اداره کل حفاظت محیط زیست استان در محل هتل باباطاهر گرگان برگزار شد. در این نشست مشورتی، موضوعاتی در خصوص اطلاع رسانی و آگاه سازی جوامع محلی اطراف تالاب‌ها، تدوین برنامه جامع مدیریتی تالاب‌ها در یک فرایند مشارکتی از طریق برگزاری این کارگاه، تصویب برنامه جامع مدیریتی در سطوح استانی و اجرای این برنامه‌ها بحث و تبادل نظر شد. امید روشن معاون فنی اداره کل حفاظت محیط زیست استان در این نشست گفت: با برگزاری چنین نشست هایی مشورتی می‌توان مسائل و تهدیدات مربوط به تالاب‌ها را بررسی کرده و راهکارهای درست و منطقی برای حفاظت و بهره برداری خردمندانه از تالاب‌ها را عنوان و اجرایی کرد. وی گفت: اداره کل حفاظت محیط زیست استان گلستان برنامه‌های جامعی برای اهداف کوتاه مدت و بلند مدت حفاظت از تالاب‌ها در دستور کار خود دارد و برگزاری این چنین نشست هایی سهولت در اجرای این برنامه هاست
