حبیب اسدالله نژاد در گفتگو با خبرنگار مهر از افزایش حدود ۱۰۰۰ تومانی قیمت مرغ طی روزهای اخیر خبر داد و گفت: هم اکنون قیمت هر کیلوگرم مرغ زنده بین ۱۲ هزار و ۵۰۰ تومان تا ۱۲ هزار و ۶۰۰ تومان است و بنابراین نرخ هر کیلوگرم مرغ گرم نیز باید بین ۱۸ هزار و ۳۰۰ تومان تا ۱۸ هزار و ۵۰۰ تومان باشد. وی درباره دلایل این افزایش قیمت افزود: علت این امر بالا بودن قیمت نهاده‌ها و طبیعتا قیمت تمام شده است چرا که نابسامانی بازار نهاده‌های دامی همچنان ادامه دارد. اسدالله نژاد با تاکید بر اینکه مرغداران مقصر گرانی مرغ نیستند، گفت: مرغداران نیز از این وضعیت متضرر شده‌اند و کماکان با مشکل کمبود و تأمین نهاده‌ها دست و پنجه نرم می‌کنند. وی تصریح کرد: نگرانی از تأمین نهاده در ماه‌های آینده باعث شده که تولیدکنندگان میزان جوجه‌ریزی را کاهش دهند و دولت باید این مساله را جدی بگیرد تا در ماه‌های آینده دچار مشکل نشویم. این فعال بخش خصوصی اضافه کرد: علاوه بر این گرمای هوا نیز معمولا باعث می‌شود میزان جوجه‌ریزی کاهش یابد ضمن اینکه مرغ‌ها در این فصل، در سن پایین و با وزن پایین کشتار می‌شوند بنابراین در فصل گرما به طور معمول به دلیل عدم وزن گیری و کشتار در سن کم و تلفات بیشتر نسبت با ماه‌های خنک سال تولید بین ۲۰ تا ۲۵ درصد افت می‌کند.