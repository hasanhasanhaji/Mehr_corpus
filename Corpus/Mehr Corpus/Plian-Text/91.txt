شیراز – نماینده شیراز در مجلس شورای اسلامی گفت: خبرنگاران و رسانه‌های شیراز در کشور دارای جایگاه بالا و مطلوبی هستند. حسین ذوالانوار در گفتگو با خبرنگار مهر، با اشاره به فرارسیدن ۱۷ مرداد و روز خبرنگار تأکید کرد: شهید صارمی جان خود را درراه اطلاع‌رسانی مناسب و درست از دست داد و به درجه رفیع شهادت رسید به همین دلیل باید به جایگاه خبر و خبرنگاری توجه‌ای ویژه شود. وی ادامه داد: خوشبختانه استان فارس و شهر شیراز از گذشته‌های دور تاکنون همواره در مباحث فرهنگی دارای رتبه بالا در کشور بوده و امروز هم شاهد هستیم خبرنگاران شیراز جایگاه مناسب و مطلوبی در کشور دارند. نماینده شیراز در مجلس شورای اسلامی با اشاره به اینکه وجود رسانه‌های مختلف در استان فارس باید به چشم یک فرصت بزرگ مدنظر قرار گیرد تصریح کرد: زمانی که خبرنگارانی در شیراز داریم که در کشور حرف‌های فراوانی برای زدن دارند نشان از وجود این دانش و علم در رسانه‌های استان است که باید از این پتانسیل بیشترین استفاده را کرد. ذوالانوار ادامه داد: خبرنگار پل ارتباطی محکمی میان مردم و مسئولین است که مشکلات و درخواست‌های مردم را با نگاه و قلم خود به گوش مسئولین می‌رساند و از طرفی عملکرد مسئولین و مشکلات آن‌ها را نیز به مردم اطلاع می‌دهد. وی بابیان اینکه نقد منصفانه همواره در میان رسانه‌های شیراز وجود داشته است، گفت: خبرنگاران با نقدهای منصفانه خود راه را برای پیشرفت و توسعه استان هموار می‌کنند و مسئولین نیز باید این مهم را مورد استقبال قرار دهند. نماینده شیراز در مجلس شورای اسلامی با اشاره به اینکه پاسخگو بودن مسئولین به خبرنگاران نشان از فعالیت آن‌ها است، یادآور شد: زمانی که مسئولین پاسخگوی سؤالات خبرنگاران باشند نشان علم آن‌ها به جایگاه و مسئولیتی است که قبول کرده‌اند. ذوالانوار تصریح کرد: مسئولین باید رفاه و آرامش خبرنگاران را مدنظر قرار دهند زیرا این گروه از جامعه بدون داشتن ساعت کار مشخص همواره در تمامی برنامه‌ها و مناسبت‌ها در کنار مردم و مسئولین هستند. وی تأکید کرد: خواسته بزرگ خبرنگار از مسئولین پاسخگو بودن آنان است و اینکه باید احترام این قشر زحمتکش جامعه برای همگان حفظ شود.
