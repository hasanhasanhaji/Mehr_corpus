هادی نوروزی طی سال‌های اخیر بهترین عملکرد را در رشد مداوم و تعهد به اولی فوتبال از خود نشان داده و حالا می‌رود تا مبدل به یک ستاره دوست داشتنی در این تیم شود. وی در بازی اول با بازوبند کاپیتان گل زد. به گزارش خبرنگار مهر، شاید برای ستاره شدن به موارد دیگری منهای بازی خوب مثل مصاحبه‌های خاص و جنجالی، یا تیپ و قیافه خیلی خاص و حتی صدا و قد بلند هم نیاز باشد، اما برای خیلی‌ها این موارد در مقابل عزم و همت و شخصیت یک بازیکن هیچ محسوب می‌شود چرا که اینها ماندگار نیست اما تلاش و بی‌ادعا بودن و شخصیت همیشه ماندگاری دارد. این چند خط را برای بازیکنی می‌نویسیم که قبل از فوتبال کشتی‌گیر بود و البته معمولا کمتر در مورد وی مطلب نوشته می‌شود چون برخی هواداران پرسپولیس او را دوست نداشتند اما هادی نوروزی نمونه کامل از تلاش و تکامل و پیشرفت است که برای فهمیدنش باید روند رو به جلوی آن را به یاد بیاورید و بدانید او همیشه در حال تلمذ است و این روزها به اوج خودش رسیده و مدت‌هاست که روی اعصاب نیست و درست فوتبال بازی می‌کند. در مورد درست فوتبال بازی کردن او همین بس که وی می‌داند توپ را باید از نزدیک‌ترین نقاط به خط دروازه روی هجده قدم سانتر کند و به همین دلیل با مدافع مستقیم خود درگیر می‌شود تا از نقطه صحیح توپ را ارسال کند، که این کار او موجب پاس گل‌های بسیاری شده است. او هم می‌تواند مثل برخی از بازیکنان از درگیر شدن و سعی در دریبل زدن دفاع چپ حریف دست بردارد و توپ را زودتر روی دروازه ارسال کند و به نوعی ماجرا را از سر خود باز کند، اما او درگیر می‌شود بدون ترس از لو رفتن توپ تا از نقطه صحیح توپ را ارسال کند. نوروزی حالا به نقطه اتکا پرسپولیس تبدیل شده است، سوپر گل وی در بازی با پدیده نشان از همین موضوع داشت که خودش هم می‌داند بسیار بیشتر از سابق همه روی او حساب می‌کنند. در واقع نوروزی فوتبال را اصولی انجام می‌دهد و نه آن را از سر باز می‌کند و نه ترسی از شکست خوردن در نبردهای تن به تن دارد. همین موضوع از نوروزی کاپیتانی متعهد ساخته تا نظر مخالفانش را روی سکوها عوض کند. روند رو به رشد وی در فصل ۸۵–۸۶ به پرسپولیس پیوست، اما حتی یک بار هم بازی نکرد و بعد از یک فصل نیمکت نشینی در تیم بزرگ پایتخت، به داماش ایرانیان پیوست و در ۲۲ بازی ۱۰ گل به ثمر رساند. پس از درخشش در لیگ آزادگان، به پرسپولیس بازگشت و در اولین فصل حضور مجددش در پرسپولیس، بیشتر به عنوان بازیکن تعویضی به میدان می‌رفت و به مرور به یکی از بازیکنان ثابت تیمش تبدیل شد و در بیشتر بازهای آسیایی، یکی از ۱۱ مرد اصلی پرسپولیس بود. فصل ۸۸–۸۹ را با درخشش آغاز کرد و در اولین بازی فصل مقابل مس کرمان دو گل به ثمر رساند. در دربی ۶۸ نیز توانست گل تساوی پرسپولیس را به ثمر برساند. وی در این فصل بازهای زیادی برای پرسپولیس در پست‌های هافبک - مهاجم راست و مهاجم نوک انجام داد که نهایتاً منجر به دعوتش به تیم ملی توسط افشین قطبی شد. جدایی از پرسپولیس باشگاه پرسپولیس برای جذب محسن مسلمان هافبک وقت ذوب آهن هادی نوروزی به علاوه یک بازیکن دیگر و به علاوه مبلغ قابل توجهی پول به باشگاه ذوب آهن پیشنهاد داد. با اینکه باشگاه ذوب آهن با این انتقال مخالفت کرد اما به گفته نزدیکان هادی نوروزی وی از اینکه‌ شان وی پایین آورده شده و به او بی‌احترامی شده از پرسپولیس جدا شد. بازگشت در بازگشت مجدد نوروزی هر روز بهتر شد و اگر چه در تیم ملی جا ندارد اما در پرسپولیس یک ستون واقعی است. او رشد آهسته اما پیوسته‌ای داشته، این بازیکن بابلی متولد ۱۳۶۴، یکی از بی حاشیه‌ترین بازیکنان پرسپولیس هم هست.
