شیراز- دبیر جشنواره داستان کوتاه حیرت گفت: داستان‌های راه یافته به مرحله نیمه نهایی جشنواره داستان کوتاه خلاقانه سال «حیرت» مشخص شد. مجید خادم در گفتگو با خبرنگار مهر، بیان کرد: داستان‌ها را شش داور که در اختتامیه معرفی خواهند شد، در سه مرحله داوری می‌کنند. وی با بیان اینکه داوران از اسامی داستان نویسان مطلع نیستند و آثار، بدون نام نویسنده تحویل آن‌ها شده است، گفت: به دلیل اهمیت پنهان ماندن نام هنرمندان صاحب آثار تا مرحله نهایی، در این مرحله تنها اسم داستان‌های برگزیده منتشر خواهد شد. معدودی داستان به مراحل بعد راه خواهند یافت خادم یادآور شد: اگرچه آثار خوب زیادی به جشنواره ارسال شده اند، اما باید به هر حال از بین آن‌ها دست به انتخاب زد و بدیهی است که تنها، معدودی داستان به مراحل بعد راه خواهند یافت. وی اشاره کرد: با توجه به نسبی بودن هرگونه داوری در هنر، حذف شدن یک اثر در هر مرحله، دلیل بر ضعف آن اثر نبوده و تنها نسبت به سایر آثار و خط مشی جشنواره، این اتفاق افتاده است. دبیر جشنواره داستان کوتاه حیرت با اشاره به اینکه تمامی ۴۰ اثر منتخب در این مرحله، پس از پایان جشنواره، به تدریج عناوین آنها منتشر خواهند شد، ابراز کرد: آثار منتخب از شهرهای کرج، شیراز، دورتموند آلمان، اصفهان، تهران، سنندج، بیرجند، خرامه، رامسر، یاسوج، ملایر، رشت، قزوین، بوکان، مشهد و کرمانشاه، ارسال شدند. این امر، نشان دهنده پراکندگی قابل توجه نویسندگان شرکت کننده بوده است. ۶۸۳ اثر از ۴۶۴ داستان نویس به دبیرخانه جشنواره ارسال شد خادم با بیان اینکه نخستین جشنواره سراسری داستان خلّاقانه سال با جوایزی مانند خلّاقانه‌ترین داستان‌های کوتاه سال، در رقابت و مقایسه میان آثار شرکت کننده در این جشنواره انتخاب می‌شوند عنوان کرد: با پایان مهلت ارسال آثار به اولین دوره جشنواره، در مجموع، ۶۸۳ اثر توسط ۴۶۴ داستان نویس به دبیرخانه جشنواره ارسال شد که تنها ۲۳ اثر به دلیل عدم انطباق فاحش با شرایط فراخوان، از بخش مسابقه خارج شدند. وی ادامه داد: این آثار، شامل رمان و یا مجموعه داستان بودند یا آثاری که بیش از محدودیت دو اثر برای هر نویسنده، ارسال شده بودند. چهار نویسنده فارسی زبان خارج کشور در میان شرکت کنندگان خادم از شرکت یافتن چهار نویسنده از فارسی زبانان خارج از کشور در این جشنواره خبر داد و افزود: بیشترین آثار، به ترتیب، از شهرهای تهران (۲۰درصد)، شیراز (۱۲درصد)، اصفهان (۸درصد)، مشهد (۵درصد)، کرج (۳. ۵درصد)، رشت (۳. ۵درصد)، قم (۲. ۵درصد)، کرمانشاه (۲درصد)، آبادان (۱. ۵درصد) و قزوین (۱. ۵درصد) است که در مجموع شامل ۶۰ درصد کل آثار می‌شود. وی عنوان کرد: مجموع ۲۰ در صد آثار هم از شهرهای به ترتیب تعداد آثار ایلام، اردبیل، بندر عباس، دزفول، ساری، اسفراین، سنندج، تبریز، اهواز، بابل، شهرری، ملایر، نوشهر و یزد ارسال شد. دبیر جشنواره داستان کوتاه حیرت اعلام کرد: ۱۰ اثر برتر، در هر دو نسخه‌ی کاغذی و الکترونیکی مجله ادبی سالانه مدرسه داستان نویسی حیرت منتشر خواهند شد. وی یادآور شد: اهداء جایزه نقدی و مقدار آن، منوط به وجود و میزان حمایت اسپانسرهای مالی جشنواره است. اعلام نتایج مرحله دوّم داوری و معرفی ۲۰ اثر راه یافته به مرحله‌ی نهایی نخستین جشنواره داستان کوتاه حیرت، نیمه دوم مرداد ماه جاری و اعلام نتایج مرحله سوّم داوری و معرفی ۱۰ اثر برتر، نیمه دوم شهریور ماه ۹۴ انجام می‌گیرد.
