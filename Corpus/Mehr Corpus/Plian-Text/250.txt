معاون رئیس جمهور عراق با بیان اینکه امروزه شاهد اتحاد علنی صهیونیست و وهابیت بر ضد جبهه مقاومت هستیم، گفت: عربستان و اسرائیل با استفاده از مزدوران محلی سعی در تجزیه عراق دارند. به گزارش خبرنگار مهر، نور المالکی معاون رئیس جمهور عراق در افتتاحیه ششمین اجلاس مجمع عمومی مجمع جهانی اهل بیت (ع) که صبح امروز در سالن اجلاس سران تهران برگزار شد گفت: من برگزاری این همایش بزرگ را گرامی می‌دارم. سلام بر تو ای امام عادل، اسوه موحدین و زینت عبادت کنندگان که در سالگرد شهادت امام سجاد (ع) یاد ایشان را در این همایش گرامی می‌داریم. وی افزود: افتخار می‌کنم که در جمع تعداد بزرگی از نخبگان مکتب اهل بیت (ع) هستیم تا به حال چالش هایی که شیعیان با آن مواجه هستند بپردازیم. این مجمع جایی است برای شیعیان که از کشورهای مختلف تحت سایه آن جمع شوند. مسلمانان اهل بیت (ع) را دوست دارند و از طریق اهل بیت (ع) به پیامبر نزدیک می‌شوند به جز گروهی که از صدر اسلام به دشمنی با آنها پرداختند. رئیس حزب الدعوه عراق با بیان اینکه ما باید به دنبال کم کردن حساسیت‌ها در جوامعی که شیعیان با پیروان مذاهب دیگر هستند باشیم، تصریح کرد: ما باید به دنبال وحدت بین خود، شیعیان و نیز تقریب مذاهب باشیم که این دو همدیگر را کامل می‌کنند. معاون رئیس جمهور عراق گفت: ما می‌توانیم چالش هایی را که در مسیر وجود دارد از بین ببریم. ما به مدرسه اهل بیت (ع) تعلق داریم مدرسه‌ای که عرفان را به امام خمینی (ره) آموخت که ایشان حکومت شاهنشاهی را از بین برد. نوری المالکی خاطرنشان کرد: جمهوری اسلامی ایران به رهبری مقام معظم رهبری برای تقویت مدرسه اهل بیت (ع) و حمایت از پیروان این مدرسه و تمام مسلمانان و همکاری بین امت اسلامی در جنبه‌های مختلف سیاسی و اقتصادی تلاش می‌کند. ما از این تلاش‌ها حمایت می‌کنیم و این هم هدف ما است. وی اظهار داشت: وحدت ما شیعیان باعث می‌شود تقریب بین مذاهب اسلامی به وجود آید تا میان شیعیان وحدت وجود نداشته باشد امکان تقریب مذاهب نیز وجود ندارد. رئیس حزب الدعوه عراق با اشاره به اوضاع کنونی عراق افزود: شیعیان عراق از تکفیری رنج می‌برند، در عراق جریان‌های استعماری از ابتدای سقوط نظام صدام بر علیه مردم این کشور توطئه کردند و دو کشور عربستان و اسرائیل با استفاده از مزدوران محلی سعی در تجزیه عراق دارند. معاون رئیس جمهور عراق با بیان اینکه شیعیان در کشور‌های مختلف از وهابیت و صهیونیست رنج می‌برند ادامه داد: تا زمانی که وهابیت فعالیت می‌کند گروه‌های تکفیری همچون القاعده، داعش و بوکوحرام وجود خواهند داشت. نوری المالکی تصریح کرد: اسرائیل مسلمانان و شیعیان را هدف قرار می‌دهد، جنگ صهیونیست‌ها با شیعیان به جنگ نظامی محدود نیست و آنها در تمام جنبه‌ها می‌جنگند. امکان ادامه حیات برای اسرائیل وجود ندارد چون آنها توسعه طلب بوده و همانطور که با وهابیت می‌جنگیم با صهیونیست نیز باید بجنگیم. وی خاطرنشان کرد: امروزه شاهد اتحاد علنی صهیونیست و وهابیت بر ضد جبهه مقاومت هستیم، جنگ جریان وهابیت و صهیونیست با ما جنگی از داخل است چون این جریان از ادوات داخلی استفاده می‌کند و برای شکست این هجوم باید از تمام ابزار دولتی قانونی و رسانه‌ای استفاده کنیم. رئیس حزب الدعوه عراق گفت: باید اوضاع داخلی خودمان را درست کرده و نظرات خودمان را به یکدیگر نزدیک کنیم.
