سنندج – امام جمعه موقت سنندج با اشاره به وضعیت نگران کننده بعضی از کشورهای اسلامی گفت: در شرایط فعلی وحدت و همدلی نیاز اصلی کشورهای اسلامی و مسلمان است. به گزارش خبرنگار مهر، ماموستا سید احسن حسینی ظهر امروز در خطبه‌های نماز جمعه سنندج که در مسجد جامع این شهر اقامه شد، اظهار داشت: تفرقه آفت بدی است و به همین دلیل همه باید در راستای حفظ وحدت و همدلی تلاش کنند. وی با اشاره به دسیسه‌ها و توطئه‌های دشمن برای ایجاد اختلاف در کشورهای اسلامی گفت: دشمن سعی می‌کند که در کشورهای مسلمان تفرقه ایجاد کند چرا که با استفاده از این حربه است که می‌تواند به اهداف و برنامه‌های خود دست پیدا کند. امام جمعه موقت سنندج به وضعیت کنونی شماری از کشور اسلامی اشاره کرد و افزود: عربستان سعودی به عنوان سرزمین وحی، بمب‌هایی را بر سر مسلمانان سنی و شیعه یمن می‌ریزد و آنان را می‌کشند و این در صورتی است که قتل عام مسلمانان و کشتار آنان از دیدگاه قرآن، اسلام، رسول و حدیث محکوم است. وی ضمن تاکید بر حفظ آرامش در بین همه مسلمانان یادآور شد: امروز جمهوری اسلامی ایران به عنوان الگوی امنیت و آرامش در جهان مطرح است و انتظار می‌رود که در سایر کشورهای اسلامی نیز این امنیت و آرامش برقرار شود. توجه به دستورات دینی در جامعه ضروری است ماموستا حسینی در ادامه سخنان خود در خطبه‌های امروز نماز جمعه سنندج با اشاره به اهمیت توجه به دستوران دین مبین اسلام و لزوم عملیاتی کردن آنها بیان کرد: انسان برای عبادت خداوند خلق شده است و لذا می‌طلبد که مسلمانان عبادت خداوند را فراموش نکنند چرا که باید در روز قیامت نسبت به این اعمال پاسخگو باشند. وی عنوان کرد: انسان با عبادت و بندگی خداوند متعال نه تنها در این دنیا بلکه در آخرت نیز پاداش می‌گیرد و به همین دلیل لازم است که از هر فرصتی برای عبادت و بندگی خداوند متعال استفاده کرده و دستورات دین مبین اسلام را اجرا کنیم. رئیس جمهور به تعهدات خود در سفر به کردستان عمل کند امام جمعه موقت سنندج در ادامه با اشاره به سفر رئیس جمهور به استان کردستان و حضور خوب مردم برای استقبال از سوی و اعضای هیئت دولت گفت: حال یکی از انتظارات جدی مردم کردستان عملیاتی شدن مصوبات این سفر استانی است که باید از سوی مسئولان و مدیران مورد توجه قرار گیرد. وی ضمن تقدیر از استقبال خوب مردم از رئیس جمهور عنوان کرد: بعد از این سفر مسئولان کشوری و باید در راستای قدرشناسی از مردم کردستان برای اجرایی کردن کلیه مصوبات سفر تلاش کنند. ماموستا حسینی رسالت اصلی مدیران و مسئولان را خدمت به مردم عنوان کرد و گفت: مسئولان باید از هر فرصتی برای خدمت به مردم استفاده کنند و در این راستا کاهش مشکلات مردم نیز باید به عنوان یک اولویت در دستور کار قرار گیرد. وی در پایان با اشاره به وضعیعت بیکاری در استان کردستان عنوان کرد: کاهش میزان بیکاری در استان کردستان و ایجاد فرصت‌های جدید شغلی در این استان باید در دستور کار قرار گیرد و این مطالبه جدید مردم از مسئولان دولتی است.
