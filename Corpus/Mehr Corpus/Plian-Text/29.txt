دبیر کل موتلفه با بیان اینکه جلسات سه جانبه همگرایی هفته‌ای یکبار برگزار می‌شود تاکید کرد: هدف از مذاکرات سه تشکل ایثارگران، پایداری و موتلفه ارائه لیست مستقل از دیگر تشکل‌های اصولگرا نیست. محمدنبی حبیبی دبیر کل حزب موتلفه اسلامی در گفتگو با خبرنگار مهر با اشاره به نشست‌های سه جانبه ایثارگران، موتلفه و پایداری اظهار کرد: ما از ابتدا اعلام کرده بودیم که این نشست‌ها به معنای این نیست که ائتلاف اصولگرایان محدود به این سه تشکل باشد بلکه هدفمان مذاکره بین اصولگرایان برای رسیدن به ائتلاف و همگرایی بود. وی با تاکید بر اینکه مذاکره برای همگرایی تنها محدود به نشست‌های ایثارگران، موتلفه و پایداری نبوده است، گفت: برای برخی افراد این تلقی پیش آمده است که سه تشکل مذکور برای ارائه فهرست انتخاباتی به یکدیگر نزدیک شده‌اند. این مطلب کاملا نادرست است زیرا ما مذاکرات سه جانبه را برای ارائه فهرست از سوی سه تشکل موتلفه، ایثارگران و پایداری آغاز نکردیم و معتقدیم که اصولا مجموعه جریان اصولگرایی باید با همصدایی و وحدت وارد انتخابات ۹۴ شوند. حبیبی جزیره‌ای عمل کردن اصولگرایان در انتخابات آتی را خطری جدی دانست و تاکید کرد: تلقی ارائه فهرست از سوی این سه تشکل برای برخی خواص اصولگرایی هم پیش آمده است، به همین دلیل من لازم می‌بینم این موضوع را تکذیب و اعلام کنم منظور از مذاکرات سه تشکل برای انتخابات ارائه لیست جدای از دیگر تشکل‌های اصولگرا نیست. دبیر کل حزب موتلفه گفت: ما شرکت همه اصولگرایان برای ارائه لیست واحد در انتخابات را قبول داریم و هدفمان نیز همین است. هدف سه تشکل نامبرده شده ارائه لیست از سوی مجموعه اصولگرایی است. به گفته وی شعار اصولگرایان این است که باید با یک صدا و یک فهرست وارد انتخابات مجلس شورای اسلامی شوند. حبیبی با بیان اینکه ما معمولا هفته‌ای یکبار جلسات سه جانبه و چندجانبه خود را در راستای همگرایی برگزار می‌کنیم گفت: گاهی این جلسات هفته‌ای دوبار برگزار شده است و همچنان بطور منظم ادامه دارد. دبیر کل حزب موتلفه در پاسخ به سوالی در خصوص شورای هماهنگی اصولگرایان اظهار کرد: تشکیل شورای هماهنگی خواست همه کسانی است که دغدغه ائتلاف اصولگرایان را دارند. البته هنوز بحثی درخصوص ساختار و سازمان شورای هماهنگی به میان نیامده است.
