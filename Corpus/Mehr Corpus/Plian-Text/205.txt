اصفهان- تیم فوتسال کاشی نیلوی اصفهان در هفته پنجم رقابت‌های لیگ برتر فوتسال باشگاه‌های کشور مقابل تأسیسات دریایی تهران متحمل شکست شد. به گزارش خبرنگار مهر، دیدار تیم‌های فوتسال کاشی نیلوی اصفهان و تأسیسات دریایی تهران در هفته پنجم رقابت‌های لیگ برتر فوتسال باشگاه‌های کشور از ساعت ۱۷ امروز در ورزشگاه گل نرگس اصفهان آغاز شد. شاگردان رضا صادقی در کاشی نیلو که به دنبال متوقف کردن صدرنشین لیگ برتر در این دیدار خانگی بودند، ابتدا تلاش بسیاری برای گلزنی کرده و از تیم حریف پیش افتادند. این تیم اصفهانی پس از آن تلاش کرد که گل خود را حفظ کند اما با توجه به تجربه تأسیسات دریایی تهران، این اتفاق صورت نگرفت و تیم اصفهانی متحمل شکست شد. کاشی نیلو که امسال نماینده اصفهان در لیگ برتر با بازیکنان جوان به شمار می‌رود، در دقایق پایانی مسابقه مقابل صدرنشین لیگ برتر کم آورد و نتوانست نتیجه دلخواه خود را به دست آورد. برای تیم تأسیسات دریایی تهران نیز در این بازی مجید رئیسی، وحید شمسایی، حمید احمدی، اصغر حسن زاده (۲ گل) و محمد کشاورز گلزنی کردند. همچنین دو گل تیم کاشی نیلو در این دیدار روی درخشش، ابراهیم حسینی به ثمر رسید. تأسیسات دریایی تهران با پیروزی در این مسابقه، صدرنشینی خود در جدول رده‌بندی لیگ برتر فوتسال باشگاه‌های کشور را حفظ کرد.
