وزیر امور اقتصاد، روز واریز یارانه‌های نقدی برای دولت را «مصیبت عظما» توصیف کرد. به گزارش خبرنگار مهر، علی طیب نیا دیشب در مراسم بزرگداشت روز خبرنگار گفت: دوشنبه شب قرار است یارانه‌های نقدی واریز شود و چنین روزی برای ما «مصیب عظما» است، زیرا با این شرایط درآمدی باید پرداخت‌های نقدی یارانه‌ها را انجام دهیم و این از مشکلات جدی ما در این دولت بوده و هست. وزیر امور اقتصادی و دارایی با اشاره به پرداخت ۳ هزار و ۴۰۰ میلیارد تومان بابت یارانه نقدی ماهیانه، به جلسه دیروز هیات دولت درباره بهره وری اشاره و تصریح کرد: در دولت بحث بر این بود که چه کنیم در اقتصاد بهره وری را افزایش دهیم. وی ادامه داد: کشور در شرایط حساس قرار گرفته و اقتصادمان از سال‌های دور با بیماری نفتی مواجه بوده و ثمره آن، اقتصاد ضعیف، نوسانات رشد اقتصادی و سهم ناچیز بهره وری در رشد اقتصادی بوده است. طیب نیا با بیان اینکه در دهه اخیر با سیاست‌های اقتصادی نادرست، مشکلات وخیم‌تر شده و تحریم‌های تحمیلی ما را در شرایط خاص رکود همراه با تورم قرار داده است، تصریح کرد: سال گذشته با کاهش چشمگیر درآمدهای نفتی مواجه شدیم. وزیر اقتصاد گفت: تمام تلاشمان در دو سال اخیر در وزارت اقتصاد معطوف به این بود که شرایط حاد موجود کشور و تورم لجام گسیخته را مهار و آرامش در بازارها را برقرار کنیم و شرایط رکودی به سمت رشد اقتصادی مثبت سوق یابد و با این شرایط و همچنین مقابله با آثار شوم تحریم‌ها بود که امکان توفیق در مذاکرات برایمان فراهم می‌شد. وی با اشاره به توفیقات تیم مذاکره کننده و حمایت آنها از حقوق حقه ملت ایران، تصریح کرد: برای اولین بار در تاریخ، حقوق یک ملت را در غنی سازی به رسمیت شناختند و امید است نتایج عملی آن نمایان شود و تحریم‌ها برداشته شود تا زمینه برای اصلاح ساختار اقتصاد کشور و دستیابی به رشد اقتصادی پایدار فراهم گردد. طیب نیا خاطرنشان کرد: برای رسیدن به این هدف و اینکه اشتباهات گذشته را دوباره مرتکب نشویم و استفاده درست از منابع کشور داشته باشیم باید به یک فهم و درک مشترک از مشکلات و مسائل اقتصاد ایران برسیم. وزیر امور اقتصادی و دارایی با تاکید بر تبیین مشکلات اقتصاد ایران و ارائه راهکار درست برای آن، عنوان کرد: پس از فهم مشترک نیازمند عزم مشترک هستیم و باید به سمت رفع بیماری مزمن اقتصاد حرکت کنیم.
