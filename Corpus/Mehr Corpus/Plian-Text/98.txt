رییس جمهور با تاکید بر اینکه همه کشورها باید برای تبدیل شدن دنیای امروز به جهان عاری از خشونت تلاش کنند، گفت: مناطق مختلف جهان از جمله خاورمیانه و بالکان باید به مناطق صلح و آرامش تبدیل شوند. به گزارش خبرگزاری مهر، حجت الاسلام حسن روحانی رییس جمهوری روز سه شنبه در دیدار با «ایوتستا داچیچ» معاون نخست وزیر و وزیر امور خارجه صربستان، تصریح کرد: جمهوری اسلامی ایران با افراط و خشونت در هرکجا مخالف است و فاصله قومیت‌ها و افراطی گری، به استقرار آرامش و امنیت کمک نمی‌کند. رییس جمهور با اشاره به مذاکرات ایران با ۶ کشور و دستیابی به توافق در موضوع هسته‌ای، تصریح کرد: این مذاکرات نشان داد که سایر مشکلات منطقه‌ای و بین المللی را نیز می‌توان در چارچوب منطق و از طریق میز مذاکره حل و فصل کرد. روحانی سپس آمادگی کشورمان برای توسعه روابط بویژه در عرصه اقتصادی با صربستان را خاطرنشان ساخت و ضمن تاکید بر فعالیت کمیسیون مشترک همکاریهای دو کشور، اظهار داشت: مناسبات تهران- بلگراد باید در عرصه‌های علمی، فرهنگی و گردشگری بویژه با توجه به جاذبه‌های تاریخی و طبیعی دو کشور گسترش یابد. «ایوتستا داچیچ» معاون نخست وزیر و وزیر امور خارجه صربستان نیز در این دیدار علاقمندی کشورش برای توسعه مناسبات با جمهوری اسلامی ایران در همه زمینه‌ها بویژه در عرصه اقتصادی را یادآور شد و خواستار یافتن راه‌های جدید همکاری در زمینه فرهنگ، علوم، آموزش و گردشگری شد. وی با اشاره به احترام ملت و دولت کشورش به ملت و فرهنگ ایران، بر به فعلیت رساندن همه ظرفیت‌های بالقوه و ایجاد روابط سالم و دوستانه تاکید کرد و گفت: صربستان در حوزه انرژی و منابع نفت و گاز نیز خواهان همکاری با ایران است.
