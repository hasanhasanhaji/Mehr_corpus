شیراز – شهردار شیراز از خبرنگاران خواست که اتمام پروژه‌های نیمه‌تمام را از مسئولین مطالبه کنند. به گزارش خبرنگار مهر، علیرضا پاک‌فطرت چهارشنبه‌شب در مراسم تکریم مدیران پاسخگو دو سال گذشته استان که به ابتکار خبرگزاری مهر در هتل الیزه شیراز برگزار شد بابیان اینکه خبرنگاران با شجاعت بیشتر سؤال کنند، گفت: اگر خبرنگار بودم سؤالات تندی می‌پرسیدم زیرا عملکرد برخی از مدیران جای سؤال دارد. وی ادامه داد: برخی مدیران از روزی که فعالیت خود را شروع می‌کنند و شعارهای مختلفی می‌دهند اما زمانی که می‌خواهند پست خود را ترک کنند بهانه‌تراشی می‌کنند که اجازه کار کردن ندادند. شهردار شیراز با اشاره به اینکه مدیران اجرایی نباید سیاسی رفتار کنند، گفت: متأسفانه برخی از مدیران بیش‌ از اندازه سیاسی هستند و برای پوشش ضعف‌های خود مباحث سیاسی را مطرح می‌کنند درحالی‌که این کار درست نیست. پاک‌فطرت بابیان اینکه حضور خیرین باید در تمامی مباحث حضورداشته باشند تأکید کرد: ساخت بیمارستان کار بسیار مهم و بزرگی است که خوشبختانه استان فارس با حضور خیرین در این راستا موفق بوده اما باید به یاد داشته باشیم که هر بیمارستان احتیاج به پارکینگ هم دارد. وی یادآور شد: زمانی که یک بیمار قلبی را به بیمارستان می‌رسانند همراه بیمار تا بخواهد جای پارک پیدا کند خودش هم دچار مشکلات قلبی می‌شود. شهردار شیراز بابیان اینکه وضعیت تالار بزرگ شیراز چی شده، گفت: کلنگ تالار بزرگ شیراز چند سال پیش به زمین‌خورده اما حداقل یک مدیر باید پاسخگوی عدم اجرای کار این پروژه باشد. پاک‌فطرت تصریح کرد: سالن شش‌هزارنفره ورزشی بودجه خود را از سفر مقام معظم رهبری به فارس دریافت کرده اما هیچ مدیری در خصوص زمان افتتاح آن حرف نمی‌زند. وی تأکید کرد: زمین رایگان در اختیار این مجموعه قراردادیم و پول پروانه نیز دریافت نکردیم اما این پروژه همچنان در نقطه آغاز قرار دارد. شهردار شیراز افزود: زمین رایگان در اختیار کتابخانه شهر قراردادیم اما از این پروژه نیز خبری نیست. پاک‌فطرت یادآور شد: اگر من خبرنگار بودم این مسائل را از مدیران سؤال می‌کردم تا وضعیت مشخص شود.
