اصفهان – وزیر امور خارجه در خصوص دیدار با وزیران گروه ۱+۵ در مجمع عمومی سازمان ملل گفت: در حاشیه این مجمع احتمال می‌رود که با این وزرا نشستی داشته باشیم. به گزارش خبرنگار مهر، محمد جواد ظریف شامگاه جمعه در جمع خبرنگاران در حاشیه بازدید از سالن‌های اجلاس همایش‌های بین‌المللی اصفهان ضمن جمع بندی سفر خود به اصفهان اظهار داشت: سفر به اصفهان برای من فرصتی بود تا بیشتر با مشکلات شهر پدرانم آشنا شوم و این چالش‌ها و فرصت‌ها را تا آنجایی که بتوان در جلسات هیئت دولت مطرح کنم. وی در ادامه با اشاره به اینکه در سال جاری بیش از یک هزار میلیارد تومان طرح و پروژه در سراسر کشور به بهره برداری رسیده است، ابراز داشت: باید توجه داشته باشیم که بخش زیادی از این پروژه‌ها توسط بخش خصوصی به بهره برداری رسیده و این افتخاری برای کشور است. وزیر امور خارجه در خصوص اجرای طرح‌ها و پروژه‌ها در استان اصفهان بیان داشت: باید توجه داشته باشیم که شهر اصفهان بیش از دیگر شهرهای کشور مورد توجه است و در واقع هر پروژه این شهر رونمایی از یک طرح ملی است. وی اصفهان را مجموعه فرهنگی، هنری، صنعتی، تاریخی و کشاورزی عنوان کرد و ابراز داشت: باید برنامه‌ریزی‌های لازم در خصوص به نمایش گذاشتن این ظرفیت‌ها و قابلیت‌ها در سطح بین‌المللی انجام شود. ظریف با اشاره به اینکه توسعه فعالیت بخش خصوصی در اصفهان باید مورد توجه باشد، اضافه کرد: از این رو استفاده از ظرفیت‌های سرمایه‌گذاری خارجی در دستور کار ویژه قرار می‌گیرد. وی در خصوص دیدار با وزیران گروه ۱+۵ در مجمع عمومی سازمان ملل نیز گفت: در حاشیه این مجمع احتمال می‌رود که با این وزرا نشستی داشته باشیم.
