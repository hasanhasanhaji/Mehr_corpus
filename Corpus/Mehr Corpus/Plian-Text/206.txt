قرچک - تیم شهید منصوری قرچک در هفته پنجم لیگ برتر فوتسال باشگاه‌های کشور در یک بازی حساس و دیدنی توانست تیم مدعی شرکت ملی حفاری ایران را شکست دهد. به گزارش خبرنگار مهر، عصر جمعه هفته پنجم لیگ برتر فوتسال باشگاه‌های کشور در حالی در شهرهای مختلف کشور پیگیری شد که در یکی از جذاب‌ترین مسابقه، تیم شهید منصوری قرچک توانست با شکست تیم مدعی شرکت ملی حفاری صعودی چند پله‌ای را در جدول رده بندی مسابقات تجربه کند. تیم شرکت حفاری که تا پیش از مصاف با شهید منصوری قرچک به دو پیروزی و دو تساویرسیده و در رده دوم جدول رده بندی مسابقات قرار داشت، تلاش می‌کرد تا با برتری مقابل نماینده قرچک فاصله امتیازی خود را با تیم تأسیسات دریایی کم کند. در نقطه مقابل تیم شهید منصوری قرچک نیز تلاش داشت تا به روند نتیجه گیری‌های پرنوسان خود در این فصل پایان داده و با برتری مقابل تیم مدعی شرکت حفاری بار دیگر ارزش‌های خود را نشان دهد. هواداران خونگرم و دوست داشتنی قرچکی مانند سایر مسابقات لیگ برتر فوتسال باشگاه‌های کشور، تیم محبوبشان را تنها نگذاشته بودند و سالن هفتم تیر این شهرستان مملو از علاقه مندانی بود که دوست داشتند پیروزی منصوری را مقابل یکی از مدعیان این فصل لیگ برتر ببینند. در این دیدار تیم شهید منصوری قرچک نمایش خوبی را از خود نشان داد و توانست سه بار توپ را توسط حمید نصیری، پیمان حفیظی و افشین کاظمی وارد دروازه شرکت حفاری کند. تیم شرکت ملی حفاری نیز علیرغم تلاش بازیکنان خود تنها توانست توسط احمد ملاعلی و شهاب طالبی، دو گل خورده را جبران کند و در نهایت اولین شکست حفاری در لیگ برتر امسال رقم خورد. تیم شهید منصوری قرچک با برتری سه بر دو مقابل شرکت حفاری توانست از رتبه یازدهم به رتبه هفتم جدول رده بندی صعود کرده و تیم حفاری نیز با این شکست سقوط چند پله‌ای را تجربه و از جمع مدعیان جدا شد.
