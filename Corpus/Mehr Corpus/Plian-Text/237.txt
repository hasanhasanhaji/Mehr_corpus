مدیرعامل سازمان مدیریت پسماند شهرداری تهران از تولیدبیش از ۴۹ هزار تن پسماند جامد شهری به طور روزانه به غیر از پسماندهای ساختمانی و عمرانی خبر داد. به گزارش خبرگزاری مهر، حسین جعفری با بیان این مطلب افزود: در حال حاضر در کشور روزانه بیش از ۴۹۰۰۰ تن پسماند جامد شهری (به غیر جزء پسماندهای ساختمانی و عمرانی) تولید می‌شود که از این میزان در حدود ۲۸۰۰۰ تن پسماند شهری و مابقی پسماند روستایی است. وی ادامه داد: از کل پسماندهای تولید شده در کشور حدود ۱۵۴۰۰ تن (۴۱ درصد) در کلانشهرها پردازش و دفع می‌شود که متاسفانه در این میان به دلایل مختلف فرایند دفع پسماندها با مشکلات زیست محیطی مختلفی همراه بوده است. مدیرعامل سازمان مدیریت پسماند اضافه کرد: در طول دهه گذشته مدیریت پسماند در سطح کشور با تحولات رو به رشدی از جمله در کلانشهرها روبرو بوده است ولی با این وجود مدیریت پسماندهای جامد شهری در کشور در مراحل آغازین راه خود قرار گرفته و مسیر طولانی را در جهت دستیابی به ثبات زیست محیطی پیش رو دارد. جعفری با بیان اینکه علاوه بر به هدر رفتن بخش قابل توجهی از منابع کشور به صورت روزانه در قالب دفن یا سوزاندن پسماند، سلامت شهروندان نیز هر روز بیش از روز گذشته در معرض آلودگی‌های زیست محیطی حاصل از عدم مدیریت و یا مدیریت ناصحیح پسماندهای جامد شهری قرار می‌گیرد، خاطرنشان کرد: در این میان آگاه سازی شهروندان از خطرات موجود، آموزش و اطلاع رسانی مناسب جهت کاهش تولید پسماند و تفکیک صحیح پسماندها در مبداء تولید می‌تواند به عنوان راه حلی اساسی در این میان مطرح شود ولی باید به خاطر داشت انجام این مهم علاوه بر نیاز به مشارکت داوطلبانه شهروندان (به عنوان تولید کننده پسماند) به عملکرد مناسب و اثربخش سازمان‌های دولتی، نیمه دولتی و نهادهای مردم نهاد نیز بستگی دارد. وی در ادامه گفت: سازمان مدیریت پسماند شهرداری تهران نیز به عنوان یکی از ارکان اصلی مدیریت پسماند‌های جامد شهری کشور با آگاهی به این مهم، در طول سالیان گذشته تلاش کرده تا با رویکرد آموزش اثربخش کاهش تولید و تفکیک پسماندها در مبداء به شهروندان و ایجاد تحول در سیستم مدیریت پسماندهای جامد شهر تهران، از عملکرد اجتماعی، اقتصادی و زیست محیطی قابل قبولی در این حوزه برخوردار باشد.
