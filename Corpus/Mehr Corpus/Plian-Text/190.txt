رئیس ستاد نیروی زمینی ارتش آمریکا از احتمال استقرار نیروی زمینی این کشور در عراق خبر داد. به گزارش خبرگزاری مهر به نقل از رویترز، ژنرال «ریموند اودیرنو» رئیس ستاد نیروی زمینی ارتش آمریکا با اذعان به بن بست ایجاد شده در مهار گروه تروریستی داعش توسط ائتلاف موسوم به مقابله با داعش اعلام کرد که در صورت عدم مشاهده پیشرفت در مبارزه با این گروه تروریستی در عراق تا چند ماه آینده، آمریکا استقرار نیروی زمینی در این کشور را بررسی خواهد کرد. اودیرنو بدون اشاره به کمک‌های آمریکا از قبیل هلیبورد تسلیحات ویژه برای گروه تروریستی داعش گفت: اگر چه نظامیان آمریکایی می‌توانند داعش را شکست دهند اما قادر به حل و فصل مشکلات اقتصادی، سیاسی و مرزی در عراق و سوریه نخواهند بود. وی که در آخرین کنفرانس خبری خود پیش از بازنشستگی اش صحبت می‌کرد، ادامه داد: شاید بتوانیم با نیروهای آمریکایی به جنگ با داعش برویم اما ۶ ماه پس از آن درست به همان نقطه‌ای باز خواهیم گشت که امروز در آن جا قرار داریم. این ژنرال آمریکایی اذعان کرد: از نظر من باید به تغییرات پویایی در عرصه سیاست و اقتصاد در عراق پرداخته شود؛ چنین تغییراتی را تنها کشور‌های منطقه می‌توانند ایجاد کنند. «باراک اوباما» رئیس جمهوری آمریکا پیشتر بارها گفته بود که وی نظامیان آمریکایی را در نبردهای زمینی عراق شرکت نخواهد داد. در حال حاضر حدود سه هزار و ۵۰۰ نظامی آمریکایی در عراق حضور دارند که وظیفه بخش عمده آنها آموزش نیروهای ارتش عراق عنوان شده است.
