رشت- امام جمعه رشت بابیان اینکه توطئه استکبارجهانی کوچک سازی کشورهای اسلامی است گفت: همه مسئولان نظام درحمایت ازیکپارچگی کشورهای اسلامی منطقه متفق القول بوده وپس ازتوافق نیزاین حمایت ادامه خواهد داشت. به گزارش خبرنگار مهر، آیت الله زین العابدین قربانی در خطبه‌های این هفته نماز جمعه رشت اظهار کرد: برنامه استکبار جهانی برای مقابله با قدرت گرفتن کشورهای اسلامی، تجزیه کردن این کشور هاست و دارد تلاش می‌کند تا با تجزیه کشورهای عراق، سوریه و یمن مانع قدرت گرفتن آنها شود. وی افزود: همانطور که رهبر معظم انقلاب تاکید دارند، ایران اسلامی همواره از یکپارچگی کشورهای اسلامی حمایت کرده و اجازه نمی‌دهد که کشورهای اسلامی منطقه تجزیه شوند. خطیب جمعه رشت با اشاره به تاکیدات کشورهای غربی بر حمایت نکردن ایران از سوریه و لبنان و عراق تاکید کرد: کشور ایران هیچ گاه از حمایت کشورهای اسلامی دست بر نمی‌دارد و قبول توافق به معنی پایان دادن به حمایت از این کشورها نخواهد بود. آیت الله قربانی با بیان اینکه دشمنان اسلام قصد دارند تا با تبلیغات منفی و نسبت دادن ترورها و اعمال وحشیانه و ضد انسانی گروه‌های تکفیری به اسلام از این دین الهی چهره‌ای منفور و خشن بسازند تصریح کرد: اکثر مردم دنیا می‌دانند که اسلام محمدی با آنچه که امروز داعش و سلفی‌ها از اسلام به دنیا نشان داده اند فرق می‌کند اما، با این همه وظیفه مسلمانان است که هرکس به نوبه خود کاری در جهت تنویر افکار عمومی انجام دهد. وی با اشاره به نامه آیت الله مکارم شیرازی به رئیس دانشگاه الازهر اظهار کرد: باید تلاش شود تا با تنظیم سندی روشن گر، اذهان عمومی دنیا را نسبت به فعالیت‌های گروه‌های تکفیری روشن کرده و اعلام کنیم که اعمال این گروه‌ها هیچ سنخیتی با دین مبین اسلام ندارد. آیت الله قربانی در ادامه به فعالیت‌های دولت یازدهم طی دو سال گذشته اشاره و بیان کرد: بزرگترین کاری که در این دولت انجام شد، مذاکره مقتدرانه با شش قدرت دنیا بود که به آنها فهماندیم ایران قصد ساخت بمب هسته‌ای ندارد اما هرگاه که به مرز‌های کشور تعرض شده و امنیت آن را تهدید کنند، قدرت موشکی و رزمندگان ما برای دفاع آماده خواهند بود. وی تاکید کرد: تمام قدرت‌های دنیا و اسراییل می‌دانند که اگر بخواهند به ایران حمله کنند، اسراییل با خاک یکسان خواهد شد و همین مساله باعث رعب و وحشت اسراییل و هم پیمانانش بوده که تا به امروز به ایران حمله نکرده اند.
