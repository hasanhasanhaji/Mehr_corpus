اصفهان – استاندار اصفهان گفت: هیچ نگرانی در خصوص راه‌اندازی خط ۲ مترو اصفهان وجود ندارد و کارشناسان تا دو ماه آینده نظر نهایی در مورد نحوه عبور این خط از میدان نقش جهان را اعلام می‌کنند. به گزارش خبرنگار مهر، رسول زرگرپور ظهر جمعه در آئین پیش راه اندازی فاز اول خط یک و کلنگ زنی خط دو مترو اصفهان با اشاره به اینکه طرح جامع کاهش آلودگی هوای اصفهان برای بیش از نیمی از مردم کل استان کاربری دارد، اظهار داشت: بر اساس برنامه‌ریزی‌های صورت گرفته ۶۰ درصد از این طرح توسط مدیریت شهری و ۴۰ درصد نیز باید توسط دیگر ارگان‌‌های مرتبط اجرایی شود. وی با تاکید بر اینکه بیشترین حجم آلاینده‌‌های شهر اصفهان مربوط به حمل و نقل است و از این رو راه اندازی مترو به عنوان حمل و نقل سالم و همراه با اهداف توسعه زیست محیطی در شهری مانند اصفهان امری حیاتی است، افزود: تا ۲ سال پیش، مترو اصفهان از سه مشکل میراث فرهنگی، نبود مدیریت قوی و نداشتن واگن رنج می‌برد. استاندار اصفهان با بیان اینکه در حال حاضر با تخصیص یک هزار میلیارد تومانی اعتبار از سوی شورای شهر، در اولویت قرار دادن این پروژه بر اساس برنامه‌های اعلام شده شهردار و همچنین حل مشکلات میراثی با پادرمیانی مدیریت استان اصفهان، هیچ بهانه‌ای برای راه اندازی و بهره برداری هر چه سریعتر مترو اصفهان وجود ندارد، ادامه داد: از این رو باید به گونه‌ای برنامه‌ریزی کنیم که در مدت زمان کوتاهی بهره برداری کامل مترو را شاهد باشیم. وی با بیان اینکه امروز این پروژه پیش‌راه‌اندازی شد، اضافه کرد: قرار است فاز نخست خط یک متروی اصفهان حدود ۳ ماه آینده فعالیت مسافرگیری خود را آغاز کند و کلنگ آغاز عملیات خط ۲ مترو نیز امروز توسط وزیر امور خارجه بر زمین زده شد. زرگرپور در خصوص خط ۲ مترو اصفهان نیز ابراز داشت: در حال حاضر هیچ نگرانی در خصوص راه‌اندازی خط دو مترو اصفهان وجود ندارد. وی ادامه داد: بر این اساس باید توجه داشته باشیم که تا ۲ ماه آینده کارشناسان نتیجه عبور یا عبور نکردن مترو از میدان نقش جهان را اعلام می‌کنند و این در حالی است که هیچ مشکلی در خصوص راه اندازی این پروژه نداریم.
