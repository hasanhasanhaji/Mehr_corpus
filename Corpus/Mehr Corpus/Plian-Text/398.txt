به گزارش خبرنگار مهر، بیژن نامدار زنگنه امروز در مراسم امضای بهره برداری و طرح توسعه میدان نفتی یاران با بیان اینکه شرایط سختی به لحاظ کرونا و تحریم‌ها در حال حاضر حاکم است، گفت: نهایت تلاش خود را می‌کنیم تا از فشار به مردم در بخش نفت کاسته شود. در همین راستا حداکثر توان خود را به کار گرفته‌ایم تا محصولات بهداشتی را که مورد استفاده مردم است، در حالت حداکثری تولید کنیم. وی افزود: محصولاتی که پایه واساس آن مربوط به صنعت پتروشیمی است، شامل شوینده‌ها، مواد ضدعفونی و مواد اولیه برخی پوشش‌ها و لوازم ایمنی درمانی است. وزیر نفت با اعلام اینکه در شرایط کنونی ایجاد اشتغال برای مردم نیز از اهمیت بالایی برخوردار است، اظهارداشت: با وجود اینکه در شرایط سخت قرار داریم که کمبود منابع وجود دارد اما ظرفیت تولید خود را تا حداکثر ممکن بالا می‌بریم تا هر وقت لازم شد با توان تولیدی بالا به بازار برگشته و سهم خود را از بازار نفت بگیریم. به گفته این مقام مسئول، ایران تسلیم نمی‌شود و با قدرت به توانمندسازی صنعت نفت خود ادامه خواهد داد که امضای قرارداد بهره برداری و توسعه میدان مشترک نفتی یاران از نمونه‌های چنین تصمیمی است. زنگنه با اعلام اینکه در میدان گازی مشترک پارس جنوبی با حداکثر توان در حال تولید هستیم و از ۲۷ فاز برداشت انجام می‌دهیم، توضیح داد: بهره برداری از دو پالایشگاه مربوط به پارس جنوبی به دلیل تحریم‌ها به کندی انجام شد اما با حداکثر توان به تولید می‌پردازیم.