پاکدشت - مدیر کل سیاسی و انتخابات استانداری تهران گفت: صدا و سیما به عنوان رسانه ملی متعلق به آحاد جامعه است و نباید اطلاعیه جنگ در آن منتشر شود. به گزارش خبرنگار مهر، روز دوشنبه همایش تبیین خدمات دولت تدبیر و امید با حضور محمدرضا یوسفی مدیر کل سیاسی و انتخابات استانداری تهران، علی صادقی فرماندار پاکدشت و مسئولان استانی و شهرستانی درکانون فرهنگی شهدای پاکدشت برگزار شد. مدیر کل سیاسی و انتخابات استانداری تهران در این مراسم با اشاره به مشکلات پولی و مالی دولت یازدهم اظهار داشت: با شروع به کار دولت یازدهم قرار بود مبلغ هفت هزار و ۴۰۰ میلیارد تومان برای حقوق کارمندان پرداخت شود اما دولت تنها دو هزار و ۷۴۰ میلیارد تومان پول داشت به همین خاطر مجبور به استقراض از بانک‌ها شد. وی با اشاره به توجه دولت به موضوع عمران افزود: در بودجه سال ۹۳، ۱۹ هزار میلیارد تومان به عنوان بودجه عمرانی کشور در نظر گرفته شده بود که این رقم در سال جاری به بیش از ۴۸ هزار میلیارد تومان رسید. این مسئول با اشاره به پرداخت یارانه‌ها توسط دولت ادامه داد: در یک سال اخیر دولت بیش از ۴۶ هزار میلیارد تومان یارانه پرداخت کرد که در مقایسه با بودجه عمرانی کشور بسیار زیاد است. وی در بخش دیگری از سخنان خود با تقدیر از تلاش‌های خبرنگاران و اصحاب رسانه گفت: خبرنگاران مرزبانان هوشیار جامعه هستند که بدون حضور و تلاش آنان جامعه به سمت و سوی دیکتاتوری می‌رود. یوسفی عنوان کرد: رسانه ملی برای پیشبرد اهداف انقلاب اسلامی تلاش کرده است اما نباید آنچنان تنگناها و مشکلات را در معرض دید مردم قرار دهیم که مردم مأیوس و ناامید شوند. این مسئول با تأکید بر کاهش نمایش تنگاها، کاستی و مشکلات بیان داشت: این روند جامعه را مأیوس و ناامید و فضای امید را با چالش مواجه می‌کند. وی تأکید کرد: صدا و سیما به عنوان رسانه ملی متعلق به آحاد جامعه است و نباید اطلاعیه جنگ در آن منتشر شود. علی صادقی فرماندار پاکدشت نیز در این نشست با اشاره به دستاوردهای دولت یازدهم در عرصه‌های مختلف اظهار داشت: دولت یازدهم با شعار اعتدال بر سر کار آمد و توسعه همه جانبه کشور در عرصه‌های گوناگون را دنبال می‌کند. وی افزود: بر اساس سیاست‌های دولت و تعامل و همدلی مسئولان، آرامش و نشاط به جامعه برگشته است و این امر یکی از نقاط قوت و برجسته دولت یازدهم محسوب می‌شود.
