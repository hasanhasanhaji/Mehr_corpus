ورامین - مسئولان شهرستان ورامین در بازدید وزیر جهاد کشاورزی از مرکز پرورش گل از تولید بیش از یک میلیون شاخه گل رز و آنتوریوم در این شهرستان خبر دادند. به گزارش خبرنگار مهر، صبح پنج شنبه محمود حجتی در جریان آخرین برنامه سفر خود به شهرستان ورامین در یکی از بزرگترین و فعال‌ترین مراکز تولید گل و گیاه در جنوبشرق استان تهران حاضر شد و از نزدیک قابلیت‌ها و توانمندی‌های شهرستان ورامین در این عرصه را مشاهده کرد. وزیر جهاد کشاورزی در جریان این بازدید که جمعی از مسئولان کشوری و استانی حضور داشتند از بخش‌های مختلف مرکز پرورش گل و گیاه شهرستان ورامین بازدید کرد. شهرستان ورامین یکی از مراکز تولید گل و گیاه در استان تهران محسوب می‌شود که طی سال‌های گذشته با استفاده از روش‌های نوین و به کار گیری ابزارهای مدرن به موفقیت‌های بزرگی در این عرصه رسیده است. محمد حسین تاجیک رییس جهاد کشاورزی شهرستان ورامین در گفتگو با خبرنگار مهر با اشاره به مرکز پرورش گل در آب‌باریک ورامین اظهار داشت: مرکز پرورش گل در آب‌باریک شهرستان ورامین در مساحتی بالغ بر ۱۰ هزار متر مربع دائر شده است. وی افزود: در این مرکز با استفاده از روش‌های علمی و به کارگیری شیوه‌های نوین آبیاری کشت گل هایی نظیر رز و آنتوریوم در دستور کار قرار دارد. تاجیک با اشاره به اشتغالزایی این مرکز برای جمعی از افراد جویای کار ادامه داد: با راه اندازی این مرکز برای ۱۹ نفر اشتغال ایجاد شده است که باید از فعالان این عرصه تشکر و قدردانی کرد. رییس جهاد کشاورزی شهرستان ورامین متذکر شد: میزان تولید این مرکز بیش از یک میلیون و ۵۰ هزار شاخه در سال است که تمامی محصولات آن به نقاط مختلف صادر می‌شود. وی افزود: برای راه اندازی این مرکز فعال پرورش گل رز و آنتوریوم در شهرستان ورامین بیش از سه میلیارد و ۴۸۰ میلیون تومان سرمایه گذاری شده است. تاجیک متذکر شد: شهرستان ورامین از پتانسیل و ظرفیت‌های بالایی در زمینه تولید گل و گیاه برخوردار است و خوشبختانه شاهد گسترش فعالیت‌ها در این حوزه هستیم.
