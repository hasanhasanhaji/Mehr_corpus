اردبیل - کاپیتان تیم فوتبال شهرداری اردبیل با اشاره به تقابل این تیم در مقابل گیتی پسند اصفهان گفت: برای سه امتیاز این بازی تا آخرین توان خواهیم جنگید. به گزارش خبرنگار مهر، نصرت غنی زاده عصر جمعه در حاشیه تمرینات این تیم در گفتگو با خبرنگاران اضافه کرد: دو بازی اول لیگ را با موفقیت و امتیازات لازم به پایان رسانده ایم و این هفته نیز برای برد و کسب سه امتیاز کامل به میدان خواهیم رفت. وی با اشاره به برگزاری این دیدار در ورزشگاه تختی اردبیل یادآور شد: بی شک با حضور هواداران خود در ورزشگاه و حمایت‌های آنها می‌توانیم با کسب امتیازات این بازی سه هفته اول لیگ را به بهترین شکل پشت سر بگذاریم. کاپیتان تیم فوتبال شهرداری اردبیل تیم گیتی پسند را جنگنده و فرصت طلب دانست و تصریح کرد: این تیم طی دو هفته اول لیگ نتوانسته به پیروزی برسد به همین دلیل بازی این تیم در مقابل شهرداری حیاتی است و این می‌تواند کار ما را سخت کند. وی در عین حال با توجه به وضعیت روحی روانی مناسب بازیکنان شهرداری، پیروزی در بازی با گیتی پسند را دور از دسترس ندانست و ابراز امیدواری کرد که با بازی خوب به خواسته خود در هفته سوم و کسب سه امتیاز برسیم. غنی زاده با تاکید بر اینکه بازی سختی در مقابل تیم اصفهانی خواهیم داشت، یادآور شد: در عین حال وضعیت بازیکنان به لحاظ روحی روانی عالی بوده و در آمادگی کامل بسر می‌بریم و منتظر رویارویی با تیم اصفهانی هستیم. وی پیروزی در این بازی را استارتی برای صعود به بالای جدول دانست و عنوان کرد: با پیروزی در این بازی می‌خواهیم هواداران و مردم اردبیل را که در سرما و گرما با حضور در ورزشگاه و تشویق‌های بی امان حامی ما هستند، همچون هفته قبل و پیروزی در مقابل مس کرمان شاد کنیم. کاپیتان تیم فوتبال شهرداری اردبیل بازیکنان تیم را مدیون هواداران خونگرم اردبیلی دانست و اضافه کرد: برای جبران این حمایت‌ها بازیکنان تیم شهرداری با تمام توان و تعصب در هر بازی به میدان می‌روند و به دنبال پیروزی هستند و این تنها کاری است که می‌توانیم برای آنها انجام بدهیم.
