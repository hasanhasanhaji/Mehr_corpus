تحقیقات نشان داده است که آب گرم با افزایش دمای بدن، باعث افزایش سرعت سوخت وساز بدن شده و در نتیجه به کاهش وزن کمک می‌کند. به گزارش خبرنگار مهر، برای اینکه بدن سالم بماند باید روزانه آب کافی نوشید. همان طور که آب سرد برای سلامتی بدن مفید است، خوردن روزانه مقداری آب گرم هم منافع بسیار زیادی برای سلامتی بدن دارد. مطالعات نشان داده است که آب گرم به کاهش وزن بدن کمک می‌کند. همچنین خوردن آب گرم بعد از هر وعده غذایی به هضم بهتر مواد غذایی و کارکرد دستگاه گوارش کمک می‌کند. دکتر «گوسمن» در این باره می‌گوید: «نوشیدن آب مخصوصا آب گرم بعد از هر وعده غذایی بهترین روش برای کاهش وزن و افزایش سرعت متابولیسم بدن است». پژوهشگران طی تحقیقات جدیدی دریافتند مصرف آب گرم بعد از هر وعده غذایی به هضم بهتر و کارکرد دستگاه گوارش کمک می‌کند. همچنین آب گرم تمام مواد غذایی به جامانده در سیستم گوارشی، بخصوص چربی‌ها را شستشو داده و هضم مواد غذایی خورده شده را افزایش می‌دهد. علاوه بر این آب گرم با پاک کردن مواد سمی از بدن مشکل نفخ معده و یبوست را برطرف می‌کند. به این ترتیب بهتر است بعد از هر وعده غذایی به جای خوردن آب معمولی از آب گرم استفاده شود. همچنین می‌توان در میان هر وعده غذایی یا اندکی بعد از آن آب گرم نوشید ولی باید به صورت جرعه جرعه و آهسته نوشیده شود.
