عضو هیات رئیسه مجلس در واکنش به برخی توجیهات برای ممانعت از تصویب متن برجام در مجلس گفت: توافق با هر نامی بر اساس تفسیر شورای نگهبان باید به تصویب مجلس برسد. به گزارش خبرگزاری مهر، محمد دهقان نماینده مردم مشهد در مجلس شورای اسلامی که در جمع فعالان بسیج دانشجویی خراسان رضوی سخن می‌گفت ضمن تشکر از زحمات تیم مذاکره کننده هسته‌ای اعلام داشت: مجلس شورای اسلامی بدون هیچگونه پیش داوری متن برجام را مورد بررسی قرار داده و نتیجه را به ملت ایران اعلام خواهد کرد. نماینده مردم چناران و طرقبه شاندیز تاکید کرد: بر اساس اصول ۷۷ و ۱۲۵ قانون اساسی هر توافق نامه‌ای باید به تصویب مجلس شورای اسلامی برسد و متن برجام باید در جلسه هیئت وزیران مطرح و در صورت تایید آن به صورت لایحه به مجلس شورای اسلامی ارائه شود. عضو هیئت رئیسه مجلس اظهار داشت: با توجه به فرصت ۹۰ روزه برای تصمیم گیری در داخل کشور، دولت نباید زمان را از دست بدهد و لازم است هرچه زودتر لایحه‌ی مربوطه را به مجلس شورای اسلامی تقدیم کند. دهقان در پاسخ فعالان بسیج دانشجویی در خصوص برخی مواضع مبنی بر عدم لزوم تصویب متن «برجام» در مجلس شورای اسلامی گفت: قانون اساسی، هیچ راهی برای دور زدن مجلس باقی نگذاشته است و هر قراردادی با هر عنوانی باید به تصویب مجلس شورای اسلامی برسد. وی با اشاره به تفسیر شورای نگهبان در مورد اصول ۷۷ و ۱۲۵ قانون اساسی گفت: تفسیر شورای نگهبان این است که عنوان، تاثیری در ماهیت ندارد و اصول ۷۷ و ۱۲۵ قانون اساسی شامل هرگونه توافق یا قرارداد با هر عنوانی می‌شود. اینکه عنوان توافق نامه را برجام بگذاریم تفاوتی در ماهیت ایجاد نمی‌کند و نظر تفسیری شورای نگهبان هم در این خصوص صریح است. دهقان در بخش دیگری از جلسه پرسش و پاسخ با فعالان بسیج دانشجویی خراسان رضوی اظهار داشت: در بررسی‌ها ابتدا باید به اصل ۱۵۳ قانون اساسی توجه شود. مجلس شورای اسلامی و هیچ مرجعی نمی‌تواند زیر قرار دادی را امضا کند که زمینه‌ی سلطه بیگانگان را در کشور فراهم کند. وی افزود: متن برجام دارای نقاط مثبت و منفی است و امروز نوبت کارشناسان و اساتید حقوق است که بدون هیچ گونه پیش داوری اقدام به بررسی متن نمایند تا معلوم شود در این پیش نویس توافق نامه چه چیزی بدست آورده ایم و چه چیزی از دست داده ایم. عضو هیئت رئیسه مجلس در خصوص قطعنامه شورای امنیت گفت: درست است که قطعنامه شورای امنیت الزاماتی برای کشور ما ایجاد می‌کند امّا چون قطعنامه برگفته از متن برجام است، تایید یا رد برجام بر لازم الاجرا شدن یا بی اثر بودن قطعنامه تاثیر دارد. محمد دهقان در پایان ضمن تشکر از حساسیت دانشجویان نسبت به منافع ملی اظهار داشت: لازم است نظرات تخصصی همه گروه‌ها بویژه دانشجویان واساتید در خصوص برجام به اطلاع مجلس شورای اسلامی و تصمیم گیرندگان رسانده شود.
