معاون پارلمانی وزیر ارشاد، با اشاره به حادثه فروردین ماه فرودگاه جده گفت: سعودی‌ها معمولا مجازات‌های سنگینی برای این قبیل جرایم دارند، اما در رابطه با این حادثه، از صدور حکم واقعی طفره می‌روند. حسین نوش‌آبادی در گفتگو با خبرنگار مهر درباره آخرین وضعیت پیگیری پرونده دو مامور خاطی در فرودگاه جده و موضوع ازسرگیری اعزام‌های عمره، اظهار داشت: سعودی‌ها آنقدر خودشان را دچار باتلاق یمن کرده‌اند که گویا بحث تامین خواسته‌های جمهوری اسلامی را به فراموشی سپرده‌اند. وی افزود: هیچ کدام از پیش‌شرط‌هایی که جمهوری اسلامی برای اعزام زائرین قرار داده بود، از جمله تنبیه دو مامور خاطی و افراد متجاسر، متاسفانه هنوز انجام نشده است. معاون حقوقی و امور مجلس وزیر فرهنگ و ارشاد اسلامی ادامه داد: آنطور که شنیده بودیم، حکمی در دادگاه بدوی عربستان برای این دو مامور صادر شده که ما قبلا نیز اعلام کرده‌ایم که این حکم تناسبی با جرم ارتکاب یافته، ندارد و اگر به مجازاتی که دادستان جده درخواست کرده بود، توجه می‌شد آن حکم مطلوب نظر ما بود. نوش‌آبادی خاطرنشان کرد: این اتفاق فقط جسارت به دو نوجوان ایرانی نبوده، بلکه توهین به همه زائران بیت‌‌الله‌الحرام بوده و یک مساله شخصی نبوده است؛ خود سعودی‌ها نیز معمولا مجازات‌های سنگینی برای این قبیل جرایم در نظر می‌گیرند، اما در این رابطه با چشم‌پوشی، از صدور رای واقعی طفره می‌روند. تا زمان عمل به خواسته‌ ایران هیچ اعزامی صورت نمی‌گیرد وی درباره پیگیری‌های مشترک انجام شده با وزارت امور خارجه برای به سرانجام رسیدن مجازات این ماموران نیز گفت: کار از طریق نهادهای ذیربط و دستگاه‌های مرتبط انجام می‌شود؛ وزارت ارشاد چون مسئولیت اعزام زائران را بر عهده دارد، بخشی از مسئولیت‌ کار را بر عهده دارد و تنظیم روابط دیپلماتیک نیز بر عهده وزارت امور خارجه است. معاون حقوقی و امور مجلس وزیر فرهنگ و ارشاد اسلامی اضافه کرد: البته در این رابطه، به دلیل اینکه اتفاق روی داده، تعرض به حقوق یک ملت بوده، لذا همه مسئولان با آن مرتبط هستند و احساس مسئولیت می‌کنند. نوش‌آبادی درباره وضعیت آینده اعزام‌های حج تمتع و عمره، تصریح کرد: حج تمتع چون واجب است، بر اساس زمانبندی تعیین شده انجام می‌شود و برای امسال هم قرارداد اعزام ۶۰ هزار زائر بسته شده است که البته این سهمیه بسیار کم است، اما در رابطه با اعزام‌های عمره، تا زمانی که به شروط و خواسته‌های جمهوری اسلامی در رابطه با حادثه فرودگاه جده عمل نشود، هیچ اعزامی صورت نمی‌گیرد. ضرورت اداره هیات امنایی حرمین توسط کشورهای اسلامی وی در ادامه با بیان اینکه سعودی‌ها باید علاوه بر مجازات سریع دو مامور خاطی بابت این رفتار وقیحانه عذرخواهی می‌کردند، اظهار داشت: این عذرخواهی باید به صورت رسمی و از مجاری دیپلماتیک انجام می‌شد که هنوز انجام نشده است و خواسته مردم ما نیز تامین امنیت زائران بیت‌‌الله‌الحرام، از طرف کسانی است که خودشان را خادم الحرمین می‌دانند. معاون حقوقی و امور مجلس وزیر فرهنگ و ارشاد اسلامی تصریح کرد: متاسفانه رفتارهای آنها برعکس این ادعاست؛ اینها نه تنها خدمتی به زائران نمی‌کنند، بلکه خودشان را ارباب و مالک حرمین شریفین می‌دانند و به همین دلیل قبلاً نیز جمهوری اسلامی اعلام کرده بود که سعودی‌ها صلاحیت اداره حرمین شرفین را ندارند و باید شورایی مرکب از امنای کشورهای اسلامی، این مکان مقدس را اداره کنند و ما نیز انتظار چنین روزی را داریم.
