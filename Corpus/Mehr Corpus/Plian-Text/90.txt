حبیب الله زاده با ابراز امیدواری نسبت به بازگشایی سفارتخانه‌های دو کشور ایران و انگلستان در آینده نزدیک، بر ضرورت ایجاد بسترهای لازم برای پیشبرد مناسبات دو کشور تاکید کرد. به گزارش خبرگزاری مهر، در جریان دیدار محمدحسن حبیب الله زاده کاردار جمهوری اسلامی ایران در انگلستان با توبیاس الوود معاون وزارت امورخارجه انگلستان دورنمای همکاریها، مسائل دوجانبه و منطقه‌ای مورد گفتگو و تبادل نظر قرار گرفت. کاردار کشورمان در لندن در این دیدار تاکید کرد: در پرتو تحولات جدید، بسیاری از دولت‌های اروپایی و آسیایی با انجام سفرهای دیپلماتیک و اعزام هیاتهای اقتصادی به دنبال توسعه همکاری‌های بلندت مدت اقتصادی و تجاری با جمهوری اسلامی ایران هستند. وی با ابراز امیدواری نسبت به بازگشایی سفارتخانه‌های دو کشور در آینده نزدیک، بر ضرورت ایجاد بسترهای لازم برای پیشبرد مناسبات دو کشور تاکید کرد. حبیب اله زاده با اشاره به مواضع اصولی کشورمان در قبال تحولات منطقه‌ای و اهتمام جدی جمهوری اسلامی ایران برای مبارزه با تروریسم و افراط گرایی در منطقه گفت: پس از جمع بندی مذاکرات هسته‌ای و انتشار برجام، گسترش مناسبات منطقه‌ای و توسعه روابط با همسایگان از جمله اولویت‌های مهم ایران به شمار می‌رود و سفر اخیر وزیر امورخارجه کشورمان به کشورهای منطقه در همین چارچوب ارزیابی می‌شود. توبیاس الوود معاون وزیر امور خارجه انگلستان نیز در دیدار با استقبال از توافق هسته‌ای و نقش موثر آن در ایجاد درک مشترک برای انجام همکاریها و تعاملات سازنده در زمینه دوجانبه و منطقه خاورمیانه گفت: روابط دیرینه انگلستان و ایران از ظرفیت قابل توجهی برخوردار بوده و این کشور علاقمند است هرچه سریعتر مسائل باقیمانده فی مابین حل و فصل شده و دو کشور در خصوص مسایل دوجانبه گفت و گوهای جدی را آغاز نمایند. معاون وزیر امور خارجه انگلستان ضمن تمجید از تاریخ کهن، فرهنگ و تمدن ایران به جایگاه منطقه‌ای کشورمان اشاره و افزود که انگلستان با آگاهی از نقش مهم و استراتژیک جمهوری اسلامی ایران در منطقه خاورمیانه، علاقمند است درخصوص مسائل منطقه‌ای با هدف حصول به راه حلهای سیاسی با جمهوری اسلامی ایران رایزنی و همکاری کند. معاون وزیرامورخارجه انگلستان تاکید کرد که این کشور در پی ایجاد روابطی مفید و سازنده با جمهوری اسلامی ایران است.
