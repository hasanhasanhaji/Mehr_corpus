رئیس جمهوری آمریکا در جلسه پرسش و پاسخ با روسای سازمان‌های یهودی این کشور بر حمایت واشنگتن از همپیمانانش تاکید کرد. به گزارش خبرگزاری مهر به نقل از رویترز، «باراک اوباما» رئیس جمهوری آمریکا گفت واشنگتن و تل آویو ماه هاست که برای همکاری امنیتی در حال مذاکره هستند. وی که در نشست پرسش و پاسخ با سران گروه‌های یهودی آمریکا سخن می‌گفت افزود: در حال حاضر گفتگو‌ها حول محور عملی کردن همکاری‌ها در حوزه امنیتی است. به گفته اوباما همکاری‌های مذکور شامل نسل جدید سامانه‌های دفاع موشکی و گسترش همکاری‌های اطلاعاتی به منظور آمادگی برای واکنش در مقابل تهدیدهای احتمالی ایران است. رئیس جمهوری آمریکا در ادامه جلسه پرسش و پاسخ سازمان‌های یهودی آمریکای شمالی درباره برنامه هسته‌ای ایران گفت: در هیچ برهه‌ای در خصوص بکارگیری گزینه نظامی جهت حمایت از همپیمانان آمریکا تردید نکرده‌ام. وی افزود: با این حال همیشه تلاش کرده‌ام به روش‌های دیپلماتیک متوسل شوم. باراک اوباما خاطرنشان کرد: با توافقی که در زمینه هسته‌ای با ایران به دست آمد، به تمام وعده‌های خود و در راس آن‌ها جلوگیری از دستیابی ایران به سلاح هسته‌ای عمل کردم. اوباما گفت: روابط آمریکا و اسرائیل همچنان درخشان و به روشنی روز باقی خواهد ماند. وی با بیان این که عدم مذاکره می‌تواند برای هر دو طرف خطرناک باشد تاکید کرد: ما همه با خانواده هایمان طرفدار اسرائیل می‌مانیم. وی یادآور شد: ما و اسرائیل مثل اعضای یک خانواده هستیم و مثل سایر خانواده‌ها گاهی اوقات اختلافاتی پیدا می‌کنیم ولی باید این اطمینان را بدهم که آمریکا همیشه از اسرائیل حمایت خواهد کرد. به گفته رئیس جمهوری آمریکا توافق هسته‌ای با ایران به این معنا نیست که روابط با این کشور عادی شده است. اوباما در جمع سران جامعه یهودیان مدعی شد توافق هسته‌ای با ایران، یک جریمه پانزده ساله نسبت به رفتارهای گذشته این کشور است که اجازه می‌دهد به سمت برنامه هسته‌ای صلح آمیز پیش رود.
