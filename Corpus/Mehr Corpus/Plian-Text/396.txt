دکتر مصطفی قانعی در گفتگو با خبرنگار مهر اظهار کرد: طی سه ماه آینده به احتمال زیاد واکسن آنفولانزایی که توسط محققان کشور به تولید رسیده را رونمایی خواهیم کرد. وی با بیان اینکه پژوهشگران یک شرکت دانش بنیان این واکسن آنفولانزا را به روشی جدید به تولید می‌رسانند، عنوان کرد: این واکسن برای آنفولانزای فصلی استفاده می‌شود. دبیر ستاد توسعه زیست فناوری با تاکید بر اینکه شیوه تولید این واکسن آنفولانزا بدون استفاده از تخم مرغ است، بیان کرد: اکنون واکسنی ایرانی برای پیشگیری از آنفولانزا به تولید می‌رسد که با استفاده از spf تخم مرغ است؛ اما واکسن جدید بدون این ماده و برای اولین بار در کشور به تولید می‌رسد. قانعی خاطر نشان کرد: آمریکا تنها تولید کننده این واکسن آنفولانزای بدون spf تخم مرغ است که اکنون محققان ایرانی به دانش فنی آن دست پیدا کرده‌اند. دبیر ستاد توسعه زیست فناوری با بیان اینکه تاکنون این واکسن به کشور ما وارد نشده و تولید هم نشده است، گفت: تاثیر این واکسن جدید با قبلی در افراد یکسان است فقط در تولید وابستگی به تخم مرغ ندارد. وی تاکید کرد: این واکسن چهارظرفیتی آنفولانزای فصلی است که برای همه قابل استفاده است؛ همه افراد می‌توانند از شهریور تا آبان ماه این واکسن را در راستای پیشگیری استفاده کنند. وی با تاکید بر اینکه به زودی و تا کمتر از سه ماه آینده این واکسن رونمایی می‌شود، گفت: بعد از رونمایی و افتتاح خط تولید تا یک ماه بعد از این واکسن به بازار خواهد رسید.