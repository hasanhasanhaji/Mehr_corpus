دبیر کمیسیون امنیت ملی و سیاست خارجی مجلس گفت: نه می‌توان از توافق هسته‌ای به فتح‌الفتوح یاد کرد و نه می‌توان آن را جام زهر نامید؛ بلکه باید در مجلس بند به بند آن مورد بررسی قرار گیرد. به گزارش خبرگزاری مهر به نقل از پایگاه اطلاع‌رسانی قرارگاه پدافند هوایی خاتم‌الانبیاء (ص)، جلسه آگاه‌سازی سیاسی با حضور محمد‌حسن آصفری نماینده اراک، خنداب و کمیجان در مجلس شورای اسلامی و دبیر اول کمیسیون امنیت ملی مجلس شورای اسلامی در مرکز آموزش درجه‌داری حضرت علی اکبر (ع) اراک برگزار شد. آصفری در این نشست با اشاره به مسائل هسته‌ای گفت: نیاز به انرژی هسته‌ای در کشور ما یک نیاز ضروری است و اگر ان. پی. تی را ملاحظه کنیم، به این موضوع پی می‌بریم که در آینده کشورهایی که از سوخت فسیلی استفاده می‌کنند به دلیل خسارت وارد کردن به محیط زیست، باید به دنیا غرامت بپردازند و به همین دلیل، تمام دنیا به انرژی‌های پاک نظیر انرژی هسته‌ای سوق پیدا کرده‌اند. وی افزود: داشتن انرژی هسته‌ای در کشور تنها برای استفاده به عنوان انرژی مولد نیست؛ بلکه استفاده‌های زیادی در کشاورزی، دامپروری، پزشکی و حتی در مسئله کم‌آبی دارد و امروزه در دنیا کشوری موفق است که بتواند از سوخت‌های به صرفه و پاک نظیر انرژی هسته‌ای استفاده کند. نماینده مردم اراک در مجلس شورای اسلامی به بهانه‌جویی‌های کشورهای غربی در مسایل هسته‌ای اشاره کرد و گفت: بهانه کشورهای غربی مبنی بر ساخت کلاهک‌ هسته‌ای در کشور، بهانه‌ای پوچ و واهی است و هیچ ارزشی ندارد و طبق فتوای مقام معظم رهبری ساختن بمب اتم حرام است. آصفری در ادامه به جایگاه والای جمهوری اسلامی ایران در منطقه اشاره کرد و اظهار داشت: کشور اسلامی ما در منطقه و جهان دارای جایگاهی است که قبل از انقلاب به هیچ عنوان دارای چنین منزلتی نبود و این جایگاه به خاطر بمب اتم نیست؛ بلکه به خاطر عقاید و نظریات ماست و دلیل ناچار بودن غرب برای مذاکره با ایران هم چیزی جز اقتدار و توانایی‌های فکری و استراتژیک کشور ما نیست و به همین دلیل، تیم مذاکره کننده ما می‌تواند با دست باز مذاکره کند. وی در پایان به توافق هسته‌ای ایران و غرب اشاره و تصریح کرد: نه می‌توان از این توافق به فتح‌الفتوح و پیروزی یاد کرد و نه می‌توان آن را جام زهر نامید؛ بلکه باید در مجلس توسط نمایندگان بند به بند آن مورد بررسی قرار گیرد.
