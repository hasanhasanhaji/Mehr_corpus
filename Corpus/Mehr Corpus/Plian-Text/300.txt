شیراز - مدیرعامل شرکت توزیع نیروی برق شیراز از افتتاح ۶۰۰ میلیارد ریال پروژه در هفته دولت سال جاری خبر داد. به گزارش خبرگزاری مهر، به نقل از روابط عمومی توزیع برق شیراز، محمدحسن صحرائیان در خصوص پروژه‌های توزیع برق در هفته دولت، گفت: علی‌رغم تمام محدودیت‌های موجود، طی سال جاری، اقدامات شاخصی در سطح جغرافیای تحت مدیریت این شرکت اجراشده است. صحرائیان با تأکید بااینکه اقدامات شرکت توزیع برق شیراز، فعالیت‌های توسعه‌ای است، تأکید کرد: از دهه فجر سال ۹۳ تاکنون، حدود ۱۱ پروژه بزرگ و کوچک بااعتباری بالغ‌بر ۶۰۰ میلیارد ریال در سطح این شرکت اجرایی و آماده بهره‌برداری شده است. وی افزود: توسعه شبکه‌های برق‌رسانی و احداث ۳۳۳ دستگاه پست هوایی باهدف تأمین برق ۱۶ هزار مشترک جدید شهری و توسعه شبکه برق‌رسانی کشاورزی و احداث ۳۲۰ دستگاه پست هوایی باهدف برقراری ۳۲۰ انشعاب برق کشاورزی ازجمله این طرح‌ها بوده است. مدیرعامل توزیع برق شیراز تصریح کرد: توسعه و اصلاح شبکه‌های برق روستایی برای اضافه شدن دو هزار و ۸۰۰ مشترک جدید روستایی، توسعه شبکه برق‌رسانی به پروژه‌های مسکن مهر و تأمین برق دو هزار و ۱۰۰ مشترک جدید و احداث ۴۲ دستگاه پست زمینی توزیع برق باهدف تأمین برق چهار هزار و ۵۰۰ مشترک جدید شهری در مجتمع‌های ساختمانی از دیگر اقدامات آماده بهره‌برداری در هفته دولت امسال است. صحرائیان ادامه داد: اجرای پروژه نصب ۳۵ هزار و ۵۰۰ دستگاه لوازم اندازه‌گیری، اصلاح و بهینه‌سازی شبکه‌های توزیع برق موجود، بازسازی شبکه‌های فشار ضعیف و به طول ۱۸۰ کیلومتر و احداث شبکه‌های روشنایی معابر، نیز ازجمله طرح‌های آماده بهره‌برداری برای ایام هفته دولت خواهد بود. مدیرعامل شرکت توزیع نیروی برق شیراز، گفت: یکی از اقدامات مهم و مؤثر انجام‌شده، بازسازی سه دستگاه پست زمینی فرسوده بود که باهدف پیشگیری از بروز حوادث و افزایش قابلیت اطمینان شبکه و پیشگیری از وقوع بحران، اجرایی شده است.
