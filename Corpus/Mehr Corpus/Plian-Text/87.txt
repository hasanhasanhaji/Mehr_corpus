سنندج- عضوکانون هم اندیشی توسعه کردستان عنوان کرد: روزنامه نگار و روزنامه نگاری در کردستان هنوز جایگاهی ندارد. به گزارش خبرنگار مهر، عبدالکریم احمدنژاد ظهر امروز چهارشنبه در دهمین کمیته تخصصی توسعه فرهنگی و اجتماعی کانون هم اندیشی توسعه استان که با دو دستورکار ارتقای سطح روزنامه نگاری توسعه در استان و پرداختن به دستاوردهای سفر رئیس جمهور به استان تشکیل شد، گفت: متاسفانه این سفر دستاورد فرهنگی و اجتماعی برای مردم استان دربرنداشت. وی از نحوه ورود مردم در مراسم استقبال از ئییس جمهور در استادیوم استقلال سنندج انتقاد کرد و اظهارداشت: مردم با شور و شوق فراوان آمده بودند ولی جای بسی تاسف است که قطره چکانی و به شیوه‌ای که در شان مردم فرهنگی استان نبوده و نیست، اجازه حضور مردم در ورزشگاه را می‌دادند. وی ادامه داد: کردستانی‌ها انتظار داشتند در این سفر رئیس جمهور به مباحث مربوط به مناطق آزاد تجاری هم می‌پرداختند و باعث دلگرمی در مردم می‌شدند ولی متاسفانه موجبات نگرانی مردم بیشتر در این سفر فراهم شد. این عضوکانون هم اندیشی توسعه کردستان بیان کرد: توجه و علاقه‌ای که مردم با استقبال خود نشان دادند در دولتمردان شاهد آن نیستیم و این نقص محسوب می‌شود. احمدنژاد اظهارداشت: سفر رئیس جمهور به استان در موقع تعطیلی مدارس و دانشگاه‌ها برگزار شد لذا مردم به معنای واقعی کلمه از دکتر روحانی و هیئت همراه ایشان استقبال کردند و باید پاسخ و جواب جدی‌تری برای این حضور مردم داده می‌شد. وی به سوالات خبرنگاران در نشست خبری با رئیس جمهور اشاره کرد و افزود: هرچند سوال یکی از خبرنگاران خوب مطرح نشد ولی انتظار می‌رفت رئیس جمهور پاسخ مناسبی می‌دادند. روزنامه نگاری توسعه در کردستان جایگاهی ندارد وی در بخش دیگری از سخنانش به بحث روزنامه نگاری در استان اشاره کرد و گفت: تا زمانی که به شفاف سازی و انتقاد سازنده در نشریات محلی و سراسری پرداخته شود جراید خواننده و خریدار دارند. این عضوکانون هم اندیشی توسعه کردستان بیان کرد: روزنامه نگار و روزنامه نگاری در کردستان هنوز جایگاهی ندارد. احمدنژاد ادامه داد: زمانی که رسانه‌ای به موضوع و مسئله خاصی در استان بپردازد و به مذاق عده‌ای خوش نیاید سهمیه یارانه آن نشریه از سوی فرهنگ و ارشاد اسلامی قطع می‌شود و مورد بازخواست و سوال قرار می‌گیرند. وی اظهارداشت: رسانه‌های مکتوب و غیرمکتوب استان باید اقدام به انتشار مباحثی کنند که مورد علاقه و نیاز مردم است که در صورت تحقق این مهم شاهد رشد روزنامه نگاری توسعه هم خواهیم بود.
