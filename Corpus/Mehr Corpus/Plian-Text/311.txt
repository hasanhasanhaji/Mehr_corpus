به دنبال جاری شدن سیل در ۱۶ استان کشور و اقدامات هلال‌احمر در امدادرسانی به‌ محصورشدگان در مناطق سیل‌زده، سایت رسمی فدراسیون بین‌المللی صلیب‌سرخ و هلال‌احمر گزارش این عملکرد را منتشر کرد. به گزارش خبرگزاری مهر، در این گزارش آمده است: «جاری شدن سیل‌های غیر فصلی در ۱۶ استان و ۵۶ شهر در ایران در اوایل مرداد ۹۴ منجر به مجروح شدن ۵۰ تن شد. سیل‌های مذکور در اثر بارش‌های سنگین جاری‌شده و به زیرساخت‌های بیش از ۱۴۰ روستا آسیب‌های جدی وارد کرد. جمعیت هلال‌احمر جمهوری اسلامی ایران در همکاری نزدیک با مقامات محلی با اعزام ۲۶۳ گروه متشکل از یک هزار ۱۸۸ امدادگر برای انجام مأموریت‌های جست‌وجو و نجات و امدادرسانی به‌تمامی محصورشدگان در مناطق سیل‌زده، در پاسخگویی به سانحه به‌سرعت عمل کردند. این جمعیت ملی گروه‌های امدادی خود را با سه بالگرد، ۱۸۰ ست نجات، ۱۱۰ پمپ آب و ۱۰ سگ آموزش‌دیده برای عملیات جست‌وجو تجهیز کرده بود. علاوه بر آن، ۲۶۱ خودرو عملیات امداد و نجات و آمبولانس برای انجام مأموریت‌های امدادرسانی به مناطق ارسال شده بود.» در ادامه این گزارش آمده است: «اولویت اصلی جمعیت ملی بر جست‌وجو، نجات و تخلیه مردم از مناطق سیل‌زده و تلاش در ارائه خدمات نجات به ۱۱ هزار تن متمرکز بود. این در حالی است که ۸۸۵ تن در مناطق ایمن پناه داده شده بودند. جمعیت هلال‌احمر علاوه بر نصب ۹۴ چادر امدادی، اقلام اولیه مورد نیاز از قبیل یک‌هزار و ۶۰۰ پتو، ۳۶۵ زیرانداز، ۱۳۵ چراغ، ۸۹ ست ظروف آشپزخانه و ۹۶ بسته سرپناه در اختیار آسیب‌دیدگان قرار داده است. به‌علاوه ۸ هزار و ۶۰۰ بطری آب، ۷ هزار و ۸۰۰ قوطی کنسرو غذا، ۸ هزار و ۲۰۰ قرص نان، ۱۲۰ کیلوگرم خرما و ۳ هزار و ۳۰۰ کارتن بیسکویت میان مردم در مناطق سیل‌زده توزیع‌شده است. جمعیت هلال‌احمر در خلال امدادرسانی، خدمات بازپیوند خانواده را نیز به اعضای خانواده‌ای که در اثر سانحه از هم جدا شه بودند، ارائه می‌کرد.» این گزارش می‌افزاید: «جمعیت هلال‌احمر ایران، بزرگ‌ترین سازمان فعال درزمینهٔ امور بشردوستانه در کشور، به دلیل تجارب گسترده در مداخله در سوانح طبیعی همواره پیشرو در این امر است. ایران کشوری زلزله‌خیز بوده و دارای زمستان‌های سخت است که بارش برف‌های سنگین مناطق وسیعی را تحت پوشش قرار داده و زندگی بسیاری از افراد را در معرض خطر قرار می‌دهد. با این وجود این جمعیت ملی با بهره‌مندی از کارکنان و داوطلبان آموزش‌دیده و مجهز، در پاسخگویی به هر نوع سانحه برای امدادرسانی و نجات مردم و ارائه حمایت‌های مورد نیاز به گروه‌های آسیب‌دیده، کارایی کامل خود را به اثبات رسانده است.»
