زرندیه- مدیر جهاد کشاورزی شهرستان زرندیه در استان مرکزی از آغاز برداشت انگور در تاکستان‌های این شهرستان خبر داد. احمد قره بیگلو در گفتگو با خبرنگار مهر، اظهار داشت: برداشت انگور در تاکستان‌های شهرستان زرندیه آغاز شده است. وی پیش بینی کرد از دو هزار و ۱۵۰هکتار تاکستان‌های این شهرستان امسال بیش از ۳۰ هزار تن انگور برداشت شود. مدیر جهاد کشاورزی شهرستان زرندیه میانگین برداشت انگور در این شهرستان را ۱۵ تن در هر هکتار اعلام کرد و گفت: سال گذشته ۲۸ هزار تن انگور در این شهرستان برداشت شد. قره بیگلو اضافه کرد: شهرستان زرندیه دارای اقلیم مناسب برای پرورش انگور، بادام، پسته و دیگر درختان میوه است، ولی پرورش انگور به خاطر نیاز به آب کم، از اهمیت ویژه‌ای برخوردار است. مدیر جهاد کشاورزی شهرستان زرندیه با اشاره به اینکه این شهرستان، بعد از خنداب رتبه دوم تولید انگور استان را به خود اختصاص داده است، ادامه داد: بی دانه، عسگری، کندور و فخری مهمترین ارقام انگور شهرستان زرندیه است که بیشتر در منطقه خشکرود این شهرستان تولید می‌شود. وی بیان کرد: اغلب تاکستان‌های خشکرود از توابع شهرستان زرندیه با وجود کیفیت بالا و مرغوب انگور، در طول سال حداکثر به سه مرحله آبیاری نیاز دارند. مدیر جهاد کشاورزی زرندیه با بیان اینکه زرندیه ۶۵ هزار هکتار اراضی کشاورزی دارد که ۱۳ هزار هکتار آن باغ است گفت: شرایط آب و خاک زرندیه برای پرورش انگور بسیار مساعد است به طوری که محصول انگور از عمده‌ترین محصولات باغی این شهرستان محسوب می‌شود. گفتنی است شهرستان زرندیه با ۵۷ هزار نفر جمعیت و مرکزیت مامونیه در شمال استان مرکزی قرار دارد.
