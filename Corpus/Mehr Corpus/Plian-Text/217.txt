شهرکرد - نماینده ولی فقیه در استان چهارمحال و بختیاری و امام جمعه شهرکرد گفت: اقتصاد مقاومتی در تمام حوزه‌ها باید پدیدار شود و نمود پیدا کند و حرکت در مسیر اقتصاد مقاومتی راه توانمند شدن کشور است. به گزارش خبرنگار مهر، حجت الاسلام محمد علی نکونام در خطبه‌های این هفته نماز جمعه شهرکرد با اشاره به مذاکرات هسته ایران و توافقات انجام شده، اظهار داشت: ایران کشور پر ظرفیت و پر پتانسیلی است و باید چه توافقات به نتیجه خوب برسد و چه نرسد باید برای سازندگی کشور تلاش شود و اقتصاد مقاومتی مورد توجه قرار بگیرد. وی اذعان داشت: باید تلاش کرد که اقتصاد مقاومتی در همه حوزه مورد توجه قرار گیرد و همچنان مثل گذشته همه به دنبال دستاورد‌های جدید در همه حوزه‌ها باشند. وی با اشاره به برگزاری انتخابات مجلس شورای اسلامی و خبرگان در سالجاری، اظهار داشت: دشمن همانند انتخابات‌های گذشته در تلاش است که حضور مردم را در انتخابات را کمرنگ کند و با برنامه‌ها و توطئه‌ها مختلف می‌خواهد مردم حضور کمرنگی در انتخابات داشته باشند که امسال نیز مردم هوشیار و در صحنه و انقلابی ایران بار دیگر با حضور حماسی خود توطئه‌ها و اهداف دشمنان نظام اسلامی ایران را ناکام می‌گذارند. نماینده ولی فقیه در استان چهارمحال و بختیاری و امام جمعه شهرکرد در ادامه با اشاره به دهه کرامت، عنوان کرد: دهه کرامت ۹۴ از ۲۵ مردادماه (اول ذی‌القعده) همزمان با سالروز ولادت حضرت فاطمه معصومه (س) آغاز و تا یازدهم ذی العقده ولادت امام رضا (ع) ادامه دارد. امام جمعه شهرکرد در ادامه با اشاره به اینکه طرح تقویت مبانی اعتقادی روز‌های آخر برگزاری خود را در شهرکرد در حال سپری دارد، عنوان کرد: تلاش کنیم در آخرین جلسات این طرح که با حضور اندیشمندان بزرگ کشور در شهرکرد برگزار می‌شود شرکت کنیم و از مباحثی که در جلسات این طرح بیان می‌شود، بهرمند شویم. حجت الاسلام محمد علی نکونام افزود: طرح تقویت مبانی اعتقادی یک طرح مهم فرهنگی است که در راستای تقویت بنیه فرهنگی و اسلامی جوانان در سالجاری در استان چهارمحال و بختیاری برگزار می‌شود. نماینده ولی فقیه در استان چهارمحال و بختیاری و امام جمعه شهرکرد عنوان کرد: این طرح برای بیست و دومین بار است که برگزار می‌شود که امسال این طرح در محل‌های مهدیه مصلی امام خمینی (ره) شهرکرد، سالن همایش بلاغ تبلیغات اسلامی برگزار می‌شود و تاکنون استقبال خوبی از سوی فرهنگیان و جوانان در این طرح شده است. نکونام عنوان کرد: بیشتر مباحث مطرح شده توسط سخنرانان و اساتید برجسته حوزه و دانشگاه کشور در این طرح در حوزه جوانان بوده است.
