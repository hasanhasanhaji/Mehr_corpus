بجنورد- مدیرکل کمیته امداد خراسان شمالی از جمع آوری ۲۲ میلیارد ریال و ۲۱۹ میلیون ریال کمک‌های نقدی و غیرنقدی مردم استان در طرح اکرام ایتام، طی چهار ماهه نخست امسال خبر داد. عباس اهرابی در گفتگو با خبرنگار مهر اظهار داشت: کمیته امداد خراسان شمالی در راستای ارائه خدمات بهتر به مددجویان تحت حمایت خود طرح‌های مشارکتی متعددی را اجرایی می‌کند. وی اجرای طرح اکرام ایتام را یکی از طرح‌های مشارکتی عنوان کرد و گفت: این طرح در قالب جذب حامی برای ایتام اجرایی می‌شود. اهرابی افزود: در راستای اجرای این طرح طی چهار ماهه نخست امسال ۲۲ میلیارد و ۲۱۹ میلیون ریال کمک‌های نقدی و غیر نقدی از سوی مردم خیر و نیکوکار استان جمع آوری شده است. وی اظهار داشت: از مجموع کمک‌های جمع آوری شده ۱۸ میلیارد و ۴۳۴ میلیون ریال به صورت وجه نقد و سه میلیارد و ۷۸۵ میلیون ریال نیز به صورت غیر نقدی بوده است. وی تعداد ایتام این طرح را پنج هزار و ۶۷ نفر اعلام و عنوان کرد: از این تعداد سه هزار و ۴۸۲ نفر زیر ۱۸ سال و یکهزار و ۵۷۵ نفر نیز بالای ۱۸ سال هستند. اهرابی تصریح کرد: همچنین از مجموع ایتام این طرح، تعداد چهار هزار و ۲۸۹ نفر دارای حامی و ۷۶۸ نفر نیز فاقد حامی هستند. مدیرکل کمیته امداد خراسان شمالی گفت: هم اکنون خیرین و افراد نیکوکاری که در این طرح مشارکت دارند ۲۴ هزار و ۸۱۷ یتیم تحت پوشش این نهاد را حمایت می‌کنند.
