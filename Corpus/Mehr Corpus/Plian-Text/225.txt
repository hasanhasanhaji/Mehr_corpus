اراک- خطیب جمعه موقت اراک گفت: حرکت در مسیر اقتصاد مقاومتی و شکوفایی اقتصاد کشور با تعامل و همکاری مردم و مسئولان ممکن می‌شود و همه باید بدانند که انجام توافق در مذاکرات به تنهایی حلال مشکلات نیست. به گزارش خبرنگار مهر، حجت الاسلام سیدعلی حسینی پور در خطبه‌های نماز جمعه شهرستان اراک اظهار داشت: حرکت در مسیر اقتصاد مقاومتی و شکوفایی اقتصاد کشور با تعامل و همکاری مردم و مسئولان ممکن می‌شود و همه باید بدانند که انجام توافق در مذاکرات به تنهایی حلال مشکلات نیست. وی افزود: در راستای تحقق رشد و توسعه اقتصادی و اقتصاد مقاومتی، باید به صنایع کوچک و بنگاه‌های تولیدی زودبازده توجه ویژه‌ای از سوی مسئولان معطوف شود. خطیب جمعه موقت اراک خاطرنشان کرد: در مواجهه با مردمی که با مشکلات مختلف روبرو شدند و حتی یک گام عقب نشینی نکردند مسئولین نیز باید در امور شفاف و صادق باشند. حسینی پور به فرارسیدن سالروز و ورود آزادگان به میهن اسامی اشاره کرد و گفت: آنچه امروز ما در کشور می‌بینیم نتیجه مقاومت‌ها و پایداری‌های رزمندگان و آزادگان کشورمان است. خطیب جمعه موقت اراک یادآور شد: بنیانگذار انقلاب اسلامی همواره بر این مساله تاکید داشتند که غفلت از استکبار جهانی و به ویژه امریکا بسیار آسیب زننده و زیان آور است و امروز با مشاهده اتفاقاتی که در کشور یمن در حال وقوع است باید هوشیارانه عمل کنیم و نباید از این مساله که غافل شویم که دشمن از هر طریقی به دنبال تسلط بر ما است. وی تصریح کرد: حضور نمایندگان کشورهای مختلف در کشورهای در هفته‌های اخیر، نشانگر آن است که آنها به برقراری ارتباط با کشورمان علاقه و نیاز دارند. حسینی پور ابزار داشت: برای ترویج و گسترش فرهنگ نماز در جامعه باید فرهنگ سازی شود چرا که عمل پاک ناشی از اقامه نماز است و نماز یکی از ارکان مهم اسلام است. خطیب جمعه اراک همچنین در سخنان خود به گرامیداشت دهه کرامت، سالروز ولادت حضرت معصومه (س) و زادروز علی ابن موسی الرضا (ع) اشاره کرد.
