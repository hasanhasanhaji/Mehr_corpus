مجری فازهای ١٥ و ١٦ پارس جنوبی با اشاره به پیشرفت ۹۷ درصدی توسعه این مگاپروژه گفت: با اتمام عملیات اجرایی طرح توسعه فازهای ۱۵ و ۱۶ تا پایان شهریورماه، این پروژه در آستانه افتتاح رسمی قرار می‌گیرد. به گزارش خبرگزاری مهر به نقل از شرکت نفت و گاز پارس، ‌ رضا فروزش از تکمیل چرخه بسیاری از محورهای عمده اجرایی توسعه فازهای ۱۵ و ۱۶ خبر داد و افزود: با توجه به آماده سازی بخش‌های دریایی و پالایشگاهی این پروژه آمادگی دارد تا به زودی به شرکت مجتمع پارس جنوبی (بهره بردار طرح‌های گازی پارس جنوبی) تحویل شود. وی گفت: با راه اندازی واحدهای اصلی فرایندی این پروژه تولیدی نظیر واحدهای شیرین سازی، ‌ تولید ال پی جی، تصفیه میعانات و تولید گوگرد این امکان فراهم آمده است تا با تکمیل سرویس‌های باقیمانده در بخش‌های خشکی و دریایی، تولید گاز و میعانات گازی پیش بینی شده این بخش از مخزن مشترک پارس جنوبی انجام گیرد. فروزش با اشاره به تاثیر اولویت بندی اجرای طرح‌های گازی پارس جنوبی افزود: خوشبختانه با اصلاح فرایندهای مدیریتی و ایجاد تمرکز در تامین منابع مالی شاهد پیشرفت در روند توسعه فازهای ۱۵ و ۱۶ بودیم؛ به گونه‌ای که میزان پیشرفت این طرح گازی طی دو سال گذشته تاکنون به میزان قابل توجهی افزایش یافته و پروژه را در مدار بهره برداری قرار داده است. وی پیشرفت بخش خشکی این فاز را ٩٧,٧ درصد عنوان کرد و گفت: هم اکنون با دستیبابی به راه اندازی چهار ردیف شیرین‌سازی این پالایشگاه، چرخه بهره‌برداری از سرویس‌های تولید تکمیل شده است. فروزش با اشاره به پیشرفت بخش فراساحل فازهای ١٥ و ١٦ میدان پارس جنوبی، پیشرفت سکوهای این دو فاز را به ترتیب ٩٨ و ٩٨,٢ درصد ذکر کرد و گفت: بخش فراساحل این طرح طی کمتر از یک ماه آینده تحویل بهره بردار قرار خواهد گرفت. به گفته وی، طی یک سال گذشته ١١ میلیارد متر مکعب گاز و ٦,٧ میلیون بشکه میعانات گازی از فازهای ١٥ و ١٦ میدان مشترک گازی پارس جنوبی برداشت شده است.
