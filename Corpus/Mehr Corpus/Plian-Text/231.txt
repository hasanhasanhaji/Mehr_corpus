مشهد- وزیر فرهنگ و ارشاد اسلامی طی پیامی ابراز کرد: موجی که جشنواره بین المللی امام رضا (ع) به راه انداخته است منشاء آفرینش‌های فرهنگی و هنری بسیاری در حوزه فرهنگ رضوی شده است. به گزارش خبرنگار مهر، علی جنتی روز دوشنبه طی پیامی که توسط مدیر کل فرهنگ و ارشاد اسلامی خراسان رضوی در همایش علمی و پژوهشی جاده ولایت قرائت شد عنوان کرد: نسیمی که از سمت خراسان می‌وزد و موجی که این جشنواره بین المللی به راه انداخته کشتی حاملان فرهنگ رضوی را در دریای کرامت و رافت امام هشتم (ع) به جلو رانده و به سوی خورشید درخشان و زرافشان خراسان رهنمون کرده است. وی در این پیام اظهار کرد: جشنواره بین المللی امام رضا (ع) بعد از ۱۳ سال به همه استانها و شهرهای بزرگ سفر کرده و منشاء آفرینش‌های فرهنگی و هنری بسیاری در حوزه فرهنگ رضوی شده است. جنتی در پیام خود عنوان کرد: سیزدهمین جشنواره بین المللی امام رضا (ع) بعد از یکسال مشارکت اهل فضل و فرهنگ و هنر همزمان با ولادت آن حضرت در جوار بارگاه شمس الشموس بار اقامت می‌افکند تا جمع شیفتگان آستان حضرتش و در محفلی که با رایحه دل انگیز رضوی معطر شده، سرآمدان و برترین‌های خویش را معرفی کند. وزیر فرهنگ و ارشاد اسلامی گفت: این جشنواره موجب شده که جوانه‌های نوپای فرهنگ و هنر در پرتو نور این خورشید عالم تاب رضوی به خود ببالند و در بلندای معرفت و فضیلت بنشینند. وی اظهار داشت: در دهه کرامت که برنامه‌های موضوعی جشنواره بین المللی امام رضا (ع) در استانها به نقطه نهایی خود رسیده و به بار نشسته است وظیفه خود می‌دانم بهترین درودهایم را به همه شیفتگان گمنام امام هشتم (ع) که در جای جای کشورمان بدون هیچ ادعایی عهده دار برگزاری جشنواره‌ها و همایشهای موضوعی جشنواره شدند و برای ترویج این فرهنگ قدسی تلاش می‌کنند، ارایه دهم و از آنان سپاس گذاری کنم. وی خاطر نشان کرد: ایران سرزمین بالنده ثامن الحجج (ع) است، همو که عالم آل محمد (ص) و کانون پرتو افکنی برکات معنوی برای این سرزمین است. به گزارش خبرنگار مهر، دهمین همایش سراسری علمی و پژوهشی جاده ولایت روز دوشنبه با حضور مرتضی رحمانی موحد معاون گردشگری سازمان میراث فرهنگی، صنایع دستى و گردشگرى در تالار اجتماعات موزه خراسان رضوی در شهر مقدس مشهد برگزار شد.
