به گزارش خبرگزاری مهر، کاظم غریب آبادی در حساب کاربری خود در اینستاگرام در واکنش به شایعات مطرح شده در خصوص سند راهبردی همکاری های ٢۵ ساله ایران و چین، نوشت: جمهوری اسلامی ایران تحت شدیدترین تحریمهای ظالمانه و غیرقانونی رژیم آمریکا قرار دارد. ترامپ به اصطلاح به سیاست فشار حداکثری علیه ایران عزیز روی آورده تا به زعم خود، به اهداف خود دست یابد. وی در ادامه مطلب خود آورده است: با وجود زیرساختهای قوی کشور و حمایت بی شایبه ملت شریف از نظام و مقاومت در برابر تحریمها، باید از فرصت های مختلف موجود در عرصه بین المللی برای مقابله با تحریمها نیز استفاده حداکثری کرد. یکی از این اقدامات، اتحاد سازی و ورود به همکاری های راهبردی و طولانی مدت، با حفظ منافع و امنیت ملی و رعایت قوانین کشور است. نماینده ایران نزد سازمانهای بین المللی در وین تاکید کرد: چین، امروزه نه تنها مخالف سیاستهای یکجانبه و توسعه طلبی آمریکاست،بلکه با دارا بودن ١۴/١۴ تریلیون دلار تولید ناخالص داخلی، صاحب دومین اقتصاد بزرگ جهان با پانزده و نیم درصد است. این کشور همچنین اشتراک مواضع متعددی با ایران در موضوعات بین المللی دارد و در سالیان اخیر، همواره با اتخاذ تصمیمات و اقدامات علیه ایران در چارچوب سازمانهای بین المللی مخالفت کرده است.