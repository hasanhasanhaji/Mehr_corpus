سنندج- معاون سرمایه گذاری و برنامه ریزی سازمان میراث فرهنگی، صنایع دستی و گردشگری کشور عنوان کرد: متاسفانه گردشگری در ایران هنوز به صنعت تبدیل نشده است و در این راستا کار زیادی داریم. به گزارش خبرنگارمهر، سعید شیرکوند شامگاه چهارشنبه در دومین نشست اعضای کارگروه تخصصی اشتغال و سرمایه گذاری کردستان که در سالن اجتماعات دفتر آموزش و پژوهش استانداری برگزار شد، با اشاره به اینکه بحث گردشگری جایگاه بالایی در اقتصاد جهانی دارد، گفت: در طول پنجاه سال گذشته اگر اقتصاد جهانی سالانه به طور میانگین سه درصد رشد داشته و گردشگری همیشه رشد آن دو رقمی بوده است. وی عنوان کرد: سهم بخش گردشگری در اقتصاد جهان چندین برابر شده که این نشان از وقوع اتفاقی مهم و توجه ویژه‌ای که به این بخش شده است. وی با اشاره به اینکه بخش گردشگری فاقد حد ومرز ودارای ظرفیت بسیاربالایی است، اظهارداشت: توسعه این بخش توسعه و تولید بیشتر صنایع دستی، حمل و نقل و مواد غذایی و غیره را به دنبال دارد. معاون سرمایه گذاری و برنامه ریزی سازمان میراث فرهنگی، صنایع دستی و گردشگری کشورادامه داد: بعداز پایان جنگ جهانی دوم در اروپا گردشگری از مدارس ابتدایی تا دانشگاه در دستور کار قرار گرفت چرا که همه به اینکه یکی از نیازها بشر جدی گرفتن گردشگری برای برقراری امنیت پایدار است، پی برده بودند. شیرکوند به دلایل عدم توسعه گردشگری در ایران اشاره کردو افزود: به برکت چاه‌های نفت نیازهای مالی دولت تامین می‌شد و دیگر نیازی به بخش گردشگری احساس نمی‌کرد. وی بیان کرد: بعدازجنک تحمیلی عده‌ای ازسیاستگذاران و مروجین فرهنگی گردشگری را مغایر با ارزش‌های اسلامی عنوان کردند و این یکی دیگر از دلایل توسعه نیافتگی بخش گردشگری در کشورمان است. وی با اشاره به اینکه صنعت به فرایندهای درهم تندیده از تولید تامصرف گفته می‌شود، اظهارداشت: گردشگری در کشورما هنوز به صنعت تبدیل نشده است چون که این صنعت به دلایل غیرواقع بینانه‌ای حذف شده است. معاون سرمایه گذاری و برنامه ریزی سازمان میراث فرهنگی، صنایع دستی و گردشگری کشورگفت: البته بخش پارادایم گردشگری با روی کارآمدن دولت یازدهم حل شده است. شیرکوند با اشاره به اینکه تعداد توریست‌ها در سال ۹۳ نسبت به ۹۲ حدودا سه برابر شد، افزود: اگرچه تعداد توریست‌ها کم بود ولی از نظر رشد نسبت به گذشته میزان آن زیاد و قابل توجه بوده است. وی با بیان اینکه سرمایه گذاران داخلی و خارجی تمایل به سرمایه گذاری در ایران را دارند، عنوان کرد: از آنجا که سرمایه گذاران تا از محل و شرای سرمایه گذاری و امنیت منطقه مطمن نشوند هیچ گاه نخواهند آمد لذا باید در راستای حفظ و تقویت شرایط کنونی تلاش کنیم. وی با اعلام اینکه در بخش نرم افزاری دولت ضعف و مشکلاتی وجود دارد، اظهارداشت: متاسفانه دستگاه‌ها با یکدیگر هماهنگ نیستند و کارشناسان به دلیل ناآکاهی نظر استعلام‌های سرمایه گذاری را منفی اعلام می‌کنند. معاون سرمایه گذاری و برنامه ریزی سازمان میراث فرهنگی، صنایع دستی و گردشگری کشور با اشاره به اینکه در اقتصاد دوره جدید تامین منابع مالی تنها از طریق بانک امکان پذیرنیست، افزود: سنتی‌ترین و عقب افتاده‌ترین روش تامین منابع مالی استفاده از منابع بانکی است. شیرکوند عنوان کرد: امروز نیاز به ایجاد وراه اندازی شرکت‌های تامین سرمایه در کردستان داریم تاشاهد توسعه در بخش‌های مختلف آن به ویژه گردشگری باشیم. وی ادامه داد: سیستم بانکی کشور وضعیت مطلوبی ندارد چون که دولت گذشته سیستم بانکی به دولت یازدهم تحویل داد که ۱۰۰ هزار میلیارد تومان معوقه داشت لذا می‌توان گفت که بانک اکنون پولی ندارد.
