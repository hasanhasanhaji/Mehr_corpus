اسفراین - امام جمعه اسفراین گفت: برای آگاهی از میزان توفیق دولت و دستگاه‌های دولتی باید رویکرد و کارکرد آنان مقایسه شود. به گزارش خبرنگارمهر، امام جمعه اسفراین عصر امروز در دیدار فرماندار و مدیران دستگاه‌های اجرایی شهرستان که به مناسبت آغاز هفته دولت انجام شد، گفت: هر دولتی در آغاز فعالیت خویش یا در مسیر رقابت‌های انتخاباتی با رویکردی خود را معرفی می‌کند که باید برای درک توفیق آن دولت، مقایسه رویکرد و کارکرد آن دولت در دستور کار قرار گیرد. حجت الاسلام قدیر محمدیان با گرامیداشت یاد و خاطره شهیدان رجایی و باهنر و شهدای کارمند افزود: خدمتگزاری به مردم توفیق شایسته‌ای است که جزو عنایات حق تعالی است. وی اظهار داشت: باید با قدرشناسی فرصت‌ها، مومنانه و خالصانه برای تعالی خدمت شایسته به ملت و نظام اسلامی گام برداریم. دیدار با ائمه جمعه بهانه‌ای برای بازخوانی ارزش‌های اسلامی است در این دیدار فرماندار اسفراین نیز ضمن تبریک هفته دولت و گرامیداشت یاد و خاطره شهیدان رجایی و باهنر گفت: دیدار با ائمه جمعه بهانه‌ای برای بازخوانی ارزش‌های اسلامی است تا از این طریق تجدید بیعت با شهدا و امام شهدا صورت پذیرد. مهدی عابدی ولایت را نعمتی بزرگ و ارزشمند در نظام اسلامی دانست و افزود: ولی فقیه در نظام اسلامی، سکاندار کشتی پیشرفت نظام اسلامی است. وی با اشاره به هدایت‌ها و حمایت‌های ۲۶ ساله مقام معظم رهبری از دولت‌های گذشته افزود: روحیه امید و باور ملی در کشور دمیده شده و اینک تدبیر دولت در پایبندی به ارزش‌های نظام اسلامی و تبعیت از رهبری با هم گره خورده است. فرماندار اسفراین با گرامیداشت هفته دولت تصریح کرد: نیروی انسانی شایسته می‌تواند منشا خیر و برکات ارزشمندی در مسیر تعالی جمهوری اسلامی ایران باشد. به گزارش خبرنگار مهر، در اولین روز از گرامیداشت هفته دولت، صبح امروز فرماندار و مدیران دستگاههای اجرایی با حضور در گلزار شهدای اسفراین ضمن تجدید بیعت با شهدا، با نثار فاتحه و اهدای شاخه گل، یاد و خاطره شهیدان را گرامی داشتند.
