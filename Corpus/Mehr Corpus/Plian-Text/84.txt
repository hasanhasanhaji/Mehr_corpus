قم - دبیر هیئت کشتی استان قم گفت: با کسب مدال برنز کشتی آلیش آسیا توسط کشتی گیر قمی، نخستین مدال آسیایی کشتی قم در رشته کشتی آلیش به دست آمد. احمد رضایی در گفتگو با خبرنگار مهر اظهار داشت: حمیدرضا زارعی کشتی گیر قمی روز گذشته در مسابقات قهرمانی آسیا برای نخستین بار در کشتی آلیش یک مدال آسیایی برای ورزش قم به دست آورد و توانست مدال برنز این مسابقات را از آن خود کند. وی افزود: با گذشت ۵ ماه از آغاز سال ۹۴، کشتی قم موفق به ۱۴ مدال از مسابقات مختلف کشوری، بین المللی، آسیایی و جهانی شده است و آخرین این مدال‌ها در مسابقات کشتی آلیش آسیا به دست آمد. دبیر هیئت کشتی استان قم گفت: زارعی در وزن ۷۰ کیلوگرم برای تیم ملی کشورمان روی تشک رفت و موفق شد در نخستین مسابقه خود کشتی گیری از تایلند را شکست دهد و راهی دور دوم شود. رضایی بیان داشت: این کشتی گیر در نیمه نهایی مغلوب حریف قرقیزستانی شد و نتوانست به فینال برسد و با توجه به دیسکالیفه شدن حریف وی در دیدار رده بندی، زارعی موفق شد عنوان سوم آسیا و برنز را به دست آورد. وی عنوان کرد: این مدال، دومین مدال آسیایی کشتی قم در سال ۹۴ بود در حالی که کشتی قم از ابتدای سال تاکنون ۲ مدال طلا، ۷ مدال نقره و ۵ مدال برنز از رویدادهای مختلف به دست آورده است. دبیر هیئت کشتی استان قم در بخش دیگری از صحبت‌های خود تصریح کرد: مهدی ابراهیمی کشتی گیر جوان قمی به عنوان نماینده قم در مسابقات کشتی فرنگی قهرمانی جوانان جهان در قالب تیم ملی کشورمان شرکت می‌کند. رضایی افزود: ابراهیمی در وزن ۷۴ کیلوگرم برای تیم ملی کشورمان روی تشک می‌رود در حالی که این مسابقات ۲۰ تا ۲۵ مرداد در برزیل برگزار می‌شود.
