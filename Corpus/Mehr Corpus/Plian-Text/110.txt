معاون سازمان انرژی اتمی گفت: با باز طراحی راکتور آب سنگین اراک که از پروژه‌های بزرگ و افتخارآمیز کشور خواهد بود، این پروژه به یکی از بهترین راکتورهای تحقیقاتی جهان تبدیل خواهد شد. به گزارش خبرگزاری مهر، اصغر زارعان معاون و دبیر کمیته امنیت فناوری هسته‌­ای سازمان انرژی اتمی در جمع مدیران و کارکنان سایت غنی سازی نطنز (شهید احمدی روشن) گفت: فشارهای سیاسی، تهدیدات و تحریم­‌های اقتصادی دشمنان نمی‌­تواند در خودباوری ایجاد شده اثر گذار باشد. زارعان در مراسمی با حضور جمعی از معاونین استانداری، فرمانداران، فرماندهان نظامی و انتظامی، دادستان‌ها و مدیران شهرستا‌‌ن‌های استان اصفهان در سایت هسته‌ای نطنز با بیان اینکه توافق هسته­‌ای ایران با گروه ۱+۵ یک هم‌آورد حقوقی، سیاسی و فنی بوده که توان حقوقی و سیاسی کشور را نشان می‌دهد، خاطر نشان کرد: این توافق باعث ارتقاء عزت و اقتدار جمهوری اسلامی ایران شد بطوریکه شورای امنیت سازمان ملل حق غنی سازی ایران را به رسمیت شناخت که این امر منجر به برانگیخته شدن خشم دشمنان جمهوری اسلامی ایران به ویژه رژیم صهیونیستی شد و این یکی از نشانه‌های اقتدار ما در دنیاست. وی با تشریح نتایج و دستاوردهای توافق هسته‌­ای ایران با ۱+۵ و همچنین تجربیات ذی‌قیمت کسب شده در خصوص کاربرد صلح‌آمیز فناوری هسته‌­ای افزود: این دستاورد قابل توجهی در فضای بین‌المللی است که در دنیای جنگ طلبانه و ظلم‌ستیزان حاصل شده است. البته تعدیل‌های محدودی را داریم ولی افق­‌های جدید در صنعت هسته‌­ای کشور شکوفا می­‌شود که تحول اساسی را در پیش داریم. معاون سازمان انرژی اتمی اظهار داشت: از نظر تحقیق و توسعه، ما برحسب برجام بر روی نسل­‌های مختلف سانتریفیوژ همچون IR۸ به طور همزمان کار می‌کنیم و سازمان با دور‌اندیشی و در نظر گرفتن هزینه – فایده به سمت تجاری سازی به صورت عالمانه پیش می‌رود و با استاندارد سازی زمینه را برای همکاری بین‌المللی که در تفاهم‌نامه به آن اشاره شده، فراهم می‌­سازد. دبیر کمیته امنیت فناوری هسته­‌ای سازمان انرژی اتمی اظهار داشت: در حوزه تولید انرژی پاک نیز براساس چشم انداز ترسیم شده و مزایای استفاده از این نوع انرژی در کاهش آلودگی ناشی از سوخت­‌های فسیلی، قرارداد دو نیروگاه به قدرت ۲۱۰۰ مگاوات با روسیه بسته شده و مذاکره در خصوص ساخت دو راکتور ۱۰۰مگاواتی نیز با کشور دیگری در حال پیگیری است. زارعان افزود: در حال حاضر ۴۳۷ نیروگاه هسته‌­ای در ۳۰ کشور جهان در حال بهره‌­برداری کامل و ۶۸ نیروگاه در حال ساخت در کشورهایی همچون چین، روسیه، کره جنوبی و آمریکا می‌باشد و در منطقه علاوه بر هند و پاکستان، امارات متحده عربی با ۴ واحد هر کدام ۱۴۰۰ مگاوات و ترکیه نیز با ۴ واحد هر کدام ۱۲۰۰ مگاوات در حال فعالیت می‌باشند. وی با بیان اینکه در سال ۹۳ سهم تولید برق هسته­‌ای در کشور ما نیز ۱. ۵ درصد از کل برق کشور بوده است، اظهار داشت: با باز طراحی راکتور آب سنگین اراک که از پروژه‌های بزرگ و افتخارآمیز کشور خواهد بود، این پروژه به یکی از بهترین راکتورهای تحقیقاتی جهان تبدیل خواهد شد. معاون سازمان انرژی اتمی تاکید کرد: ایران در چارچوب تدبیر، عقلانیت، عزت، حکمت و مصلحت بر اساس رهنمودهای مقام معظم رهبری قدم برداشته و در این راه هوشمندانه و با اقتدار منافع ملی را دنبال و توطئه دشمنان را در ابعاد مختلف خنثی می‌کند. 

