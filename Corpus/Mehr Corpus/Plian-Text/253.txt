بیرجند- معاون عمران و توسعه امور شهری و روستایی وزیر کشور گفت: تغییر کاربری زمین‌های زراعی از معضلات شهرهای کوچک است. به گزارش خبرنگار مهر، هوشنگ خندان دل دوشنبه شب در گردهمایی شهرداران خراسان جنوبی اظهارکرد: کارکردن در شهرداری‌ها به واقع کاری متفاوت و پرمخاطره است. وی عنوان کرد: کسانی که در شهرداری‌ها و شورای اسلامی شهر‌ها کار می‌کنند از یک طرف با انبوهی از درخواست‌های مردم مواجه هستند و از طرف دیگر با مسئولیت‌های سخت که باید با صبر و بهینه مصرف کردن منابع سعی در ایجاد تعادل را به وجود آورند. معاون عمران و توسعه امور شهری و روستایی وزیر کشور با اشاره به چالش جابجایی جمعیت شهری و روستایی ادامه داد: در گذشته حدود ۷۰ درصد جمعیت کشور در روستا‌ها زندگی می‌کردند و ۳۰ درصد در شهر‌ها اما اکنون عکس این رخ داده است. وی با بیان اینکه شهرهای کوچک و متوسط مرتبا از جمعیت تخلیه می‌شود و به جمعیت شهرهای بزرگ افزوده می‌شود، افزود: تخلیه جمعیت از شهرهای کوچک مشکلات امنیتی و در شهرهای بزرگ حاشیه نشینی و مشکلات ناشی از این ناهنجاری را به وجود می‌آورد. توزیع نامناسب منابع اقتصادی عامل جابجایی جمعیت از شهرهای کوچک به کلان شهرها خندان دل با اشاره به اینکه یکی از علل جابجایی گسترده جمعیت ناشی از روابط اقتصادی نامناسب است، گفت: روابط اقتصادی باید سلامت مناسبی را به دست آورد. وی با بیان اینکه اکنون بیش از یک چهارم تولیدات ناخالص کشور فقط در یک منطقه از کشور است، افزود: امیدواریم با توجه به مبانی توزیع فعالیت و توجه به برنامه ریزی منطقه‌ای بتوانیم روابط اقتصادی سالم را ایجاد کنیم. خندان دل بیان داشت: شاهد این هستیم که در شهرهای بزرگ جذابیت‌های محیطی زیادی وجود دارد که در شهرهای کوچک نیست. معاون عمران و توسعه امور شهری و روستایی وزیر کشور عنوان کرد: در دوره جدید علی رغم محدودیت‌های مالی این سیاست را پیش گرفتیم که با جابجایی منابع بتوانیم بخشی از این فقدان‌ها را جبران کنیم. وی با اشاره به اینکه بخشی از منابع شهرهای بزرگ را بازتولید و به شهرهای کوچک و متوسط اختصاص می‌دهیم، افزود: از سال گذشته این سیاست اجرا شد و در سال جاری نیز در دستور کار قرار دارد. خندان دل بر مصرف بهینه منابع از سوی شهرداری‌ها تاکید کرد و افزود: محدودیت‌های مالی این اجازه را نمی‌دهد که امکانات بیشتری را در اختیار برخی شهرداری‌ها قرار دهیم و اگر بخواهیم این کار را انجام دهیم باید بخشی از شهرداری‌ها را از این سیاست خارج کنیم که این بی‌انصافی است. معاون عمران و توسعه امور شهری و روستایی وزیر کشور با بیان اینکه بزرگ‌ترین پشتوانه شهرداری آحاد جامعه هستند، گفت: باید اعتماد مردم به شهرداری‌ها افزایش یابد. خندان دل بیان داشت: در بررسی‌هایی که انجام دادیم همه شهرداری‌ها بین ۳ تا ۵ برابر حد نیاز نیروی انسانی دارند.
