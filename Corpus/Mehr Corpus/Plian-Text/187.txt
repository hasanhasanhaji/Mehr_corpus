اردبیل- نماینده ولی فقیه در استان اردبیل گفت: حفظ عزت جامعه وظیفه نهادهای مسئول است تا به واسطه آن حیات اجتماعی شهر حفظ شود. به گزارش خبرنگار مهر، آیت الله سید حسن عاملی پیش از ظهر پنج شنبه در مراسم تجلیل از هزار و ۵۰۰ خانوار خودکفا شده در اردبیل با تاکید به ضرورت بهره گیری از توان مردمی در وظایف کمیته امداد تصریح کرد: با صرف تصدی گری دولت در ماموریت‌های این نهاد اجرایی نمی‌توان موفق عمل کرد. وی وظیفه کمیته امداد را ایجاد انگیزه جهت فعال سازی موسسات مالی و خیریه دانست و افزود: از سوی دیگر ساماندهی موسسات خیریه ضرورت ویژه دارد و موسسات خیریه هم به صورت شبکه‌ای می‌توانند با هم مرتبط شده و در پیشبرد برنامه‌ها همدیگر را یاری کنند. امام جمعه اردبیل در عین حال با ابراز گله مندی از عملکرد برخی موسسات خیریه که از خارج از استان در این استان فعال شده اند، ادامه داد: این موسسات متاسفانه از اسامی مقدس استفاده می‌کنند و به هیچ کس پاسخگو نیستند و باعث تاسف است که پشت برخی نهادهای نظامی ایستاده است. عاملی تاکید کرد: صراحت بنده از طرح این موضوع با این هدف است که این موسسات در عملکرد خود در استان تجدید نظر کنند چرا که به عنوان مثال اگر زکاتی جمع می‌شود باید برای حمایت از مددجویان خود همان استان صرف شود. نماینده ولی فقیه در استان با تاکید به جایگاه کمیته امداد در گذشته در ایجاد اشتغال و جایگاه کنونی این نهاد اجرایی متذکر شد: یک تعداد به کمیته امداد در کشور اعتقاد دارند و می‌گویند به مانند کشورهای اروپایی می‌توان با تامین اجتماعی کمک لازم از نیازمندان را اجرایی کرد و عزت وی نیز حفظ می‌شود و نام مددجو نیز اطلاق نمی‌شود. عاملی با بیان اینکه این طرح در کشورهای برخوردار از نظر اقتصادی موفق عمل کرده است، اضافه کرد: کمیته امداد باید اثبات کند که در کنار تامین اجتماعی حضورش در حیطه‌های خاص ضرورت دارد و وقتی عنوان مددجو به فردی طرح شد برای خوکفایی وی قدم بزرگی برداشته می‌شود. وی وظیفه نهادهایی از این دست را حفظ عزت جامعه و به واسطه آن حیات اجتماعی جامعه دانست و متذکر شد: اشتغال مددجو اهمیت ویژه دارد و هر قدر تعداد معلولان کاهش یابد اهمیت دارد چرا که تعداد مددجویان همواره با برداشت‌های متعدد همراه است و مثلا اگر استانی ۱۰ درصد از جمعیت آن مددجو است این رقم شایسته یک جامعه اسلامی نیست. امام جمعه اردبیل سرمایه کمیته امداد را تربیت عاطفی جامعه دانست و به ضرورت پرورش عواطف انسانی از سوی این نهاد اجرایی تاکید کرد.
