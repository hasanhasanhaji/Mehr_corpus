همزمان با سفر وزیر امور خارجه ایران به هند، دهلی از برنامه خود برای آزاد سازی یک میلیارد و ۴۰۰ میلیون دلار از بدهی‌های نفتی خود به تهران خبر داد. به گزارش خبرگزاری مهر، رویترز از قول دو منبع آگاه که نخواستند نامی از آنها برده شود، گزارش داد که «راجیو مهیریشی» وزیر دارایی هند، ماه گذشته از پالایشگاه‌های این کشور خواسته تا در دو قسط جداگانه هر کدام مبلغ ۷۰۰ میلیون دلار از طلب‌‌های ایران را پرداخت کنند. وی ماه گذشته در رأس هیاتی هندی شامل مقامات بانک مرکزی و بانک «یو سی او» به تهران سفر کرده بود. ایران و کشورهای ۱+۵ ماه گذشته به توافق جامع هسته‌ای دست یافتند و حتی قبل از آن دولت هند خود را آماده پرداخت بدهی‌های نفتی ایران کرده بود. هنوز معلوم نیست این مبالغ در چه زمانی پرداخت خواهد شد. ایران و هند با شدت گرفتن تحریم‌ها توافق کردند که ۵۵ درصد از پول نفت ایران از طریق ارزهای خارجی به حساب بانکی ایران در «هالک بانک» ترکیه واریز شود و مابقی مبلغ با ارز روپیه به حساب بانکی ایران در بانک «یو سی او» هند ریخته شود تا از این مبلغ برای خرید کالاهای هندی و واردات استفاده شود. با اینحال با اوج گرفتن تحریم‌‌ها غرب و بخصوص آمریکا که انتقال پول نفت ایران توسط مشتری‌های نفتی این کشور به خارج را هدف قرار داده بود، ترکیه انتقال پول نفت ایران را از فوریه ۲۰۱۳ متوقف کرد و تاکنون پالایشگاه‌های هندی راهی جایگزین برای پرداختهای خود پیدا نکرده‌اند. از پاییز سال ۹۲ و به دنبال توافق موقت هسته‌ای، هند در چندین نوبت بخشی از پول‌های بلوکه شده ایران را آزاد کرد، اما هنوز ۶. ۵ میلیارد دلار به ایران بدهکار هستند. از طرفی بنا به گزارش رویترز، ایران در بانک «یو سی او» هند نیز ۱۷۰ میلیارد روپیه، معادل ۲ میلیارد و ۶۲۰ میلیون دلار دارایی دارد. در پرداخت‌های گذشته، هند از طریق ارز درهم امارات، مبالغ آزاد شده را به حساب بانک مرکزی ایران در امارات واریز می‌کرد و خبرگزاری رویترز می‌نویسد که همین روش برای تسویه بدهی باقی مانده استفاده خواهد شد. چهار پالایشگاه مانگلور، اسار، ایندین اویل و هندوستان پترولیوم و «اچ پی سی آل» روی همرفته شش میلیارد و نیم به ایران بدهکار هستند. خبرگزاری رویترز ۹ تیرماه نیز گزارش داده بود که دولت هند از پالایشگاه‌های این کشور خواسته‌ است که منابع ارزی یورو و دلار را برای تسویه ۶٫۵ میلیارد دلار بدهی نفتی این کشور به ایران فراهم کنند. پالایشگاه‌های هند از پاییز ۹۲ تاکنون در مجموع سه میلیارد دلار به ایران پرداخت کرده‌اند و دولت هند از این پالایشگاه‌ها خواسته است که روپیه‌‌های خود را برای اجتناب از کمبود نقدینگی ارزی در کشور، به تدریج به دلار و یورو تبدیل کنند.
