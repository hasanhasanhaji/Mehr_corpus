قم - امام جمعه قم گفت: امروز عنوان حقوق بشر نزد مدعیان این موضوع کمترین اعتبار و ارزشی ندارد. به گزارش خبرنگار مهر، حجت الاسلام سید محمد سعیدی، در خطبه‌های این هفته نماز جمعه قم که در شبستان امام خمینی (ره) حرم مطهر حضرت فاطمه معصومه (س) برگزار شد، با اشاره به موضوع توافق هسته‌ای ایران با کشورهای غربی و آمریکا اظهار داشت: نشستن قدرت‌های جهانی در برابر ایران و ادامه مذاکرات هسته‌ای نشان دهنده اقتدار و عزت و قدرت ملت ایران است. وی افزود: طرف‌های مقابل در گذشته حاضر به مذاکره با ایران نبودند و ایران اسلامی امروز به ظرفیت‌ها و توانمندی‌هایی دست یافته است که البته این توانایی‌ها را موهون عنایات حق تعالی و توجهات امام زمان (عج) و همچنین رهبری داعیانه رهبر معظم انقلاب و ایستادگی ملت و دانشمندان هسته‌ای است. تأکید بر توجه بیشتر به اقتصاد مقاومتی تولیت آستانه مقدسه حرم حضرت معصومه (س) بیان داشت: امروز دیگر فرصت این بحث نیست که آیا می‌توانستیم در مذاکرات امتیازات بیشتری کسب کنیم یا خیر اما باید عنوان کرد اگر همگان از دولت و ملت در طول این سال‌ها به منویات رهبر معظم انقلاب در زمینه اقتصاد مقاومتی و مقاوم‌سازی در برابر تهدیدات دشمنان توجه بیشتری می‌کردند امروز در مذاکرات حرف‌های بیشتری برای گفتن داشتیم. وی با بیان اینکه امروز هم می‌توان جلوی آسیب‌ها و ضررها را گرفت افزود: امروز باید از این فرصتی که در پی مذاکرات ایجاد شده است بهترین استفاده را ببریم و توصیه‌های مقام معظم رهبری در زمینه اقتصاد مقاومتی را عملی کنیم چرا که خیر دنیا و آخرت ما نیز در همین امر نهفته است. حجت الاسلام سعیدی تصریح کرد: ما به دشمنان هیچ اعتمادی نداریم و حتی بعد از توافق هم به آمریکا اعتمادی نخواهیم داشت و به سخت کوشی و دیانت مسئولان کشور ایمان داریم. حقوق بشر نزد مدعیان اعتبار و ارزشی ندارد وی در بخش دیگری از خطبه‌های خود به فرا رسیدن ۱۴ مرداد که به نام روز حقوق بشر اسلامی و کرامت انسانی نام‌گذاری شده است اشاره کرد و افزود: امروز عنوان حقوق بشر در نزد مدعیان این موضوع کمترین اعتبار و ارزشی ندارد. امام جمعه قم ادامه داد: مردم جهان امروز از ظلم‌هایی که آمریکایی‌ها در حق سایر کشورها روا می‌دارند به ستوه آمده‌اند، در یمن هم می‌بینیم به رقم جنایاتی که آل سعود علیه مردم بی دفاع یمن روا داشته‌اند اما آمریکایی‌ها و هم پیمانانش از آل سعود حمایت می‌کنند. حجت الاسلام سعیدی در ادامه به فرارسیدن سالگرد ارتحال آیت الله مشکینی امام جمعه فقید قم اشاره کرد و افزود: این عالم وارسته دارای تألیفات فراوانی بود و در مسئولیت‌های مختلف در نظام اسلامی نیز حضور مؤثر و تأثیرگذاری داشت و توانست از عهده همه این مسئولیت‌ها برآید.
