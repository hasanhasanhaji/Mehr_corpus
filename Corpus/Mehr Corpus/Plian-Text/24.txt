انزلی- فرمانده نیروی دریایی ارتش جمهوری اسلامی ایران با اشاره به تدوین پیش نویس توافقنامه همکاری برای تامین امنیت خزر با کشورهای حاشیه این دریا تاکید کرد: دریای خزر، دریای صلح و دوستی است. به گزارش خبرگزاری مهر به نقل از روابط عمومی استانداری گیلان، امیر دریادار سیاری پیش از ظهر شنبه در بازدید از توانمندی‌های نظامی ناوگان شمال با اشاره به گردهمایی فرماندهان نیروی دریایی ارتش‌های کشورهای ساحلی خزر که ماه گذشته در روسیه برگزار شد، گفت: جمهوری اسلامی ایران همواره تأکید دارد که خزر دریای صلح و دوستی است و امنیت این دریا فقط با همکاری کشورهای منطقه برقرار می‌شود. وی افزود: در این گردهمایی پیش نویس توافقنامه‌ای برای همکاری در زمینه‌های مختلف در خصوص برقراری امنیت خزر نوشته شده تا در نشست سران کشورها بررسی شود. استاندار گیلان نیز در این بازدید با قدردانی از تدابیر فرمانده کل ارتش و تلاش‌های خالصانه فرماندهی نیروی دریایی ارتش جمهوری اسلامی ایران گفت: ملت ایران به نیروی دریایی راهبردی ارتش افتخار می‌کند. محمدعلی نجفی با بیان اینکه نیروی دریایی به واسطه حمایت‌های ارزشمند و بی نظیر رهبر معظم انقلاب از صلابت و اقتدار روز افزون و پیشرفت مداوم و مستمر برخوردار است، افزود: حضور نیروی دریایی ارتش در آب‌های آزاد و اقیانوس‌ها موجب صلح و ثبات در منطقه و امنیت راه‌های دریایی و کشتیرانی است. نجفی به پیروزی جبهه دیپلماسی کشور در مذاکرات هسته‌ای اشاره کرد و گفت: توانمندی‌های عالی نیروهای مسلح پشتوانه اقتدار و صلابت تیم مذاکره کننده‌ی هسته‌ای بوده است. در پایان این بازدید، فرمانده نیروی دریایی ارتش با اهدای لوح تقدیر و نمادی از ناوشکن دماوند از استاندار گیلان به دلیل حمایت‌های وی از نیروی دریایی قدردانی کرد.
