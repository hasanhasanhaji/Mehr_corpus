اردبیل- امام جمعه اردبیل گفت: مسئولان باید در محاکم بین المللی برای اخذ خسارت‌های مادی و معنوی ثبت شده در تاریخ کشور طرح دعوی کنند. به گزارش خبرنگار مهر، آیت الله سد حسن عاملی بعد از ظهر جمعه در خطبه‌های این هفته نماز جمعه با بیان اینکه آمریکا اخیرا با ادعای قربانی شدن جمعی از آمریکایی‌ها به دست ایران، دو میلیارد دلار از دارایی بلوکه شده ایران برمی دارد تصریح کرد: آنها در برابر خسارتی که ادعا دارند اقدام می‌کنند ولی مسئولان ما در برابر خسارت و ضررهای قطعی آمریکا اقدامی انجام نمی‌دهند. وی در این خصوص به شهادت ۲۵۰ انسان بی گناه که در هواپیمای مسافرتی ایران توسط ناو آمریکایی به شهادت رسیدند و به قربانیان سلاحهای شیمیایی عراق اشاره کرد و افزود: اخیرا آمریکا اعلام کرد این سلاحها توسط این کشور در اختیار صدام قرارگرفته بود. به گفته نماینده ولی فقیه در استان علاوه بر این قربانیان ۲۸ مرداد و ۱۷ هزار شهید ترور و همچنین شهدای هسته‌ای نیز باید مورد توجه قرار گیرند و مسئولان ما باید در محاکم بین المللی جهت اخذ خسارت‌های مادی و معنوی این قربانیان مظلوم، طرح دعوی کنند. رئیس شورای فرهنگ عمومی استان با اشاره به شهادت پنج هزار انسان بی گناه که با دستور آمریکا و اجرای دولت وهابی عربستان صورت گرفت، گفت: این روزها رئیس جمهور آمریکا مدام از خطر ایران صحبت می‌کند اما با این جنایت، عربستان سعودی در نزد آنها دولت بسیار شایسته و بی خطری است. امام جمعه اردبیل همچنین به اقدامات مطلوب دولت اشاره کرد و افزود: طرح تحول سلامت در تاریخ بهداشت و درمان بی نظیر است و پرداخت فقط پنج درصد صورتحساب بیمارستان، خدمت بسیار بزرگی به ملت به ویژه قشر آسیب پذیر است. عاملی راه اندازی کلینیک‌های تخصصی و فوق تخصصی در استان با تعرفه حداکثر ۳۶ هزار ریالی را توفیق در سیستم درمانی کشور دانست و در عین حال مهار آبهای مرزی و مدیریت مصرف آب کشاورزی و پایان دادن به مذاکرات هسته‌ای را از عملکردهای مطلوب دولت دانست. وی حضور وزرا در استان‌ها به مناسبت‌های مختلف را از دیگر توفیقات دولت برشمرد و با مغتنم شمردن حضور وزیر کار در استان با تشکر از ایشان به خاطر تصمیم خاصی که نسبت به خلخال گرفته اند از وزیر کار خواست در قراردادن شهرستان گرمی در منطقه آزاد، از تلاش خود دریغ نکنند. نماینده مردم استان در مجلس خبرگان رهبری در بخش دیگری از خطبه‌ها با یادآوری روز هشت شهریور و شهادت شهیدان رجایی و باهنر در چنین روزی که به روز مبارزه با تروریسم نامگذاری شده است، اضافه کرد: در جهان معاصر در عرصه مبارزه با تروریسم جای جانی و قربانی عوض شده است و سردمدار اصلی تروریسم یعنی آمریکا مدعی خسارت از قربانیان تروریسم شده و قصد دارد قربانیان تروریسم را پای محاکمه و پرداخت خسارت بکشاند.
