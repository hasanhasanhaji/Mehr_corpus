اسفراین – نماینده مردم اسفراین در مجلس شورای اسلامی با بیان اینکه سال ۹۴ سال پایان سختی‌های اقتصادی در کشور خواهد بود، گفت: امسال پروژه‌های عمرانی با سرعت بیشتری انجام خواهد شد. به گزارش خبرنگار مهر، هادی قوامی عصر امروز در جلسه کمیته برنامه ریزی این شهرستان که با حضور فرماندار و مسئولان دستگاههای اجرایی برگزار شد، با گرامیداشت روز خبرنگار و یاد و خاطره شهید صارمی افزود: با گذشت بیش از چهار ماه از سال جدید، هنوز از لحاظ اعتبارات و اقتصادی در شرایط خوبی نیستیم به طوری که در سه ماهه اول امسال با کسری ۶ هزار میلیارد تومانی بودجه مواجه بوده ایم. وی اظهار داشت: از سال ۹۱ تا ۹۴ هر بشکه نفت اگر به ژاپن فروخته می‌شد، درآمد حاصل از فروش نفت در این کشوربلوکه و اگر به هند فروخته می‌شد، ۴۵ درصد آن تبدیل به روپیه و ۵۵ درصد بصورت ارزی در حساب‌های آنها بلوکه می‌شد و ما می‌توانستیم تنها ۴۵ درصد درآمد نفت در هند را در قالب کالا به کشور وارد کنیم. قوامی افزود: با تلاشی که از سوی تیم مذاکره کننده کشورمان در راستای توافق ایران و گروه ۱+۵ انجام شد، فضای دیپلماتی و گفتمان کشورمان ازاین بن بست خارج شد. عضو کمیسیون برنامه و بودجه و کمیسیون اقتصادی مجلس شورای اسلامی تصریح کرد: در سال ۹۴ با آزاد سازی بیش از ۱۲ هزار میلیارد تومان از پول‌های بلوکه شده ایران، پروژه‌های عمرانی سرعت بیشتری خواهد گرفت و سال ۹۴ پایان سختی‌های اقتصادی در کشور خواهد بود. قوامی با بیان اینکه امسال از محل ماده ۱۸۰ قانون بودجه کشور بیش از ۲۴ میلیارد تومان به شهرستان اسفراین اختصاص یافته است گفت: این رقم می‌تواند تکمیل پروژه‌های نیمه تمام شهرستان را تسریع کند. اختصاص ۸۰ درصدی اعتبارات در اسفراین در این جلسه فرماندار اسفراین نیز گفت: در سال گذشته از مجموع اعتبارات ۵۰ میلیارد تومانی شهرستان اسفراین از منابع مختلف، ۴۰ میلیارد تومان آن به این شهرستان اختصاص یافت. مهدی عابدی افزود: امسال نیز از محل منابع مختلف استانی و ملی اعم از ماده ۱۸۰، اعتبارات تملک استانی و نفت، مبلغ ۲۶ میلیارد و ۶۷۰ میلیون تومان به این شهرستان اختصاص یافته است. نماینده عالی دولت در شهرستان اظهار امیدواری کرد که با ابلاغ هرچه سریعتر این اعتبارات به دستگاههای اجرایی، ۱۶۱ پروژه در دست اجرای این شهرستان اجرایی شود.
