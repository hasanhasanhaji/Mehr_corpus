اردبیل - نماینده ولی فقیه در استان و امام جمعه اردبیل کمک استشاری ایران در عراق و سوریه را بزرگترین مانع در تجزیه این دو کشور تا به امروز عنوان کرد. به گزارش خبرنگار مهر، آیت الله سیدحسن عاملی امروز در خطبه‌های نماز جمعه اردبیل اضافه کرد: اگر کمک استشاری ایران در عراق و سوریه نبود، این دو کشور قطعا تا به حال تجزیه شده بودند. وی با اشاره به اظهارات رئیس ستاد ارتش آمریکا که گفته تجزیه تنها راه حل عراق است، افزود: این سخن دقیقا بیانگر مقصد بسیار شوم آمریکایی‌ها از تحرکات در منطقه خاورمیانه است و دقیقا به خاطر رسیدن به این هدف می‌گویند ایران نباید در عراق و سوریه حضور داشته باشد و یا ایران باید سیاست منطقه‌ای خود را تغییر دهد. نماینده مردم اردبیل در مجلس خبرگان با بیان اینکه راهکار آنها در تجزیه کشور‌ها بالابردن تلفات از طرفین درگیری و رضایت از سر ناچاری آنها به تجزیه است، ادامه داد: همچنان که در سودان بعد از کشته شدن دو میلیون نفر با سلاحهای اسرائیلی آنها را به تجزیه سودان وادار کردند و فردای تجزیه اسرائیل در سودان جنوبی پایگاه نظامی برپا کرد. وی با اشاره به انتقال ارمنی‌های سوریه به قره باغ اشغال شده که به معنی نقض حاکمیت و تمامیت ارضی آذربایجان است، جدایی قره باغ از آذربایجان را از برنامه‌های قطعی آمریکا و اروپا دانست. عاملی از وزیر دفاع آذربایجان که اخیرا در جمع سربازان جبهه قره باغ گفته «ما فقط با تقویت اعتقادات معنوی و مذهبی قادر به بازپس گیری قره باغ هستیم»، تجلیل کرد و آن را بارقه امید برای برگداندن قره باغ برشمرد. وی همچنین از جامعه پزشکی اردبیل و موسسه ریحانه که با ۲۴ پزشک فوق تخصص، متخصص و پزشک عمومی در سالروز شهادت امام صادق (ع) برای پنجمین سال در مناطق سنی نشین استان به معالجه رایگان و تحویل مجانی دارو اقدام کردند، قدردانی کرد. خطیب جمعه اردبیل این اقدام پزشکان را نشان شایستگی ویژه جامعه پزشکی استان دانست و متذکر شد: این اقدام تجلی تعهد و حس بالای انسان دوستی در جامعه پزشکی است و می‌تواند در کشور به عنوان یک الگوی موفق مورد استفاده قرار گیرد. وی این اقدام را حرکتی مهم در ایجاد وحدت بین شیعه و سنی و خنثی ساختن کید دشمنان که چشم به تفرقه امت دوخته اند، عنوان کرد.
