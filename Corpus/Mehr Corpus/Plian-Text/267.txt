دشتی- معاون برنامه‌ریزی و امور عمرانی فرمانداری دشتی گفت: در هفته دولت امسال ۸۳ پروژه عمرانی با اعتبار ۵۵۵ میلیارد ریال آماده افتتاح و کلنگ‌زنی است. به گزارش خبرنگار مهر، حمید بردستانی پیش از ظهر شنبه در حاشیه نشست با مسئولان در گفتگو با خبرنگار مهر اظهار داشت: این اعتبارات از محل‌های استانی، تملک دارایی‌ها، ملی و داخلی هزینه شده است. وی افزود: ادارات برق، بنیاد مسکن و شهرداری کاکی و خورموج دارای بیشترین پروژه افتتاحی و همچنین ادارات برق و راه و شهرسازی نیز دارای بیشترین پروژه هستند که عملیات اجرایی آنها آغاز خواهد شد. وی اضافه کرد: سهمیه اعتباری از محل اعتبارات ماده ۱۲ قانون مدیریت بحران برای تامین آب اضطراری مشخص شده که به ادارات آبفا شهری و روستایی و آب منطقه‌ای ابلاغ شده است. بردستانی یادآور شد: شهرستان دشتی به لحاظ موقعیت جغرافیایی همواره در معرض خطرها، آسیب‌ها و بحران‌های مختلف طبیعی و انسان ساخت قرار دارد که نیاز است اطلاعات، آمار و مسائل مبتلا به، نیازمندی‌های شهرستان در زمینه مدیریت بحران با اولویت‌بندی در قالب طرح و پروژه کارشناسی توسط ادارات عضو شورای مدیریت بحران شهرستان ارائه شود. وی همچنین بر احصاء مخاطرات و همه نقاط حادثه‌خیز در سطح شهرستان، چگونگی وضعیت ورودی و خروجی شهرها و روستاها در مواقع بحرانی و برنامه‌ها و اقدامات پیشگیرانه تاکید کرد. بردستانی گفت: شهرداران و شوراها برای تجهیز، نوسازی و ارتقاء امکانات مرتبط با مدیریت بحران با توجه به ابلاغ دستورالعمل تشکیل ستاد مدیریت بحران شهردارای‌ها اقدام کنند. وی از بخشداران و دهیاران نیز خواست برای پیش بینی تمهیدات لازم در روستاها نسبت به تامین تجهیزات و ماشین آلات مورد نیاز از طریق دفتر امور روستایی استانداری پیگیری و اقدام کنند.
