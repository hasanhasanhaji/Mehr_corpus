اشکان خطیبی مجری طرح موسیقی - نمایش «ترانه‌های محلی» به اظهارات علی سرابی مبنی بر حذف نام یکی از بازیگران نمایش از فیلم‌تئاتر «ترانه‌های محلی» پاسخ داد. به گزارش خبرنگار مهر، اشکان خطیبی مجری طرح موسیقی - نمایش «ترانه‌های محلی» در پاسخ به اظهارات علی سرابی بازیگر این موسیقی - نمایش مبنی بر حذف یکی از بازیگران از فیلم‌تئاتر این اثر و جایگزینی اپیزودی که با بازی بازیگر دیگری ضبط شده است و همچنین درخواست برای حذف این اپیزود به دلیل اینکه وی به دلیل هماهنگ نشدن با شایسته ایرانی بازیگر روبرویش نتوانسته بازی در حد انتظاری ارائه دهند، یادداشتی در اختیار خبرگزاری مهر قرار داد. خطیبی در این یادداشت آورده است: «با سلام همانگونه که خود آقاى سرابى نیز معترف هستند، خانم مارال بنى آدم در شب ضبط نمایش که با دوربین هاى متعدد اتفاق افتاد در سفر بودند و حضور نداشتند و بازیگر معتبرى همچون خانم شایسته ایرانى قبول زحمت کردند تا پس از چند جلسه تمرین فشرده به جاى ایشان به صحنه بیایند که گروه «پرچین» بابت این لطف از ایشان سپاسگزار است. تشخیص کارگردان نمایش این بوده و هست که اجرا و ضبط خانم ایرانى بهتر است و به همین دلیل تصمیم گرفتند در هنگام تدوین مثل هر کارگردان دیگرى از برداشت بهتر استفاده کنند. ناگفته پیداست که حقوق مادى و معنوى اینگونه آثار به تمامى متعلق به خالق اثر است بنابراین خواسته آقاى سرابى که پیش‌تر نیز توسط نگارنده به صاحبین اثر منتقل شده بود محلى از اعراب نخواهد داشت.» فیلم موسیقی - نمایش «ترانه‌های محلی» نوشته و کارگردانی محمد رحمانیان از فردا شنبه ۱۷ مر داد ماه در مراکز فرهنگی مختلف در تهران و شهرستان‌ها در اختیار علاقمندان قرار خواهد گرفت.
