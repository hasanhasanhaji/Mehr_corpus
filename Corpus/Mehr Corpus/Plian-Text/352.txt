اراک- وزیر اطلاعات گفت: به کار گرفتن وحدت و انسجام ملی از ضروری‌ترین نیازهای جامعه امروز است و تنها با تکیه بر این رکن می‌توان در برابر تهاجمات دشمنان ایستادگی و مقاومت کرد. به گزارش خبرنگار مهر، حجت الاسلام والمسلمین سید محمود علوی با حضور در استان مرکزی و در سخنرانی پیش از خطبه‌های نماز جمعه اراک اظهار داشت: به کار گرفتن وحدت و انسجام ملی از ضروری‌ترین نیازهای جامعه امروز است و تنها با تکیه بر این رکن می‌توان در برابر تهاجمات دشمنان ایستادگی و مقاومت کرد. وی با اشاره به لزوم برقراری امنیت و آرامش در جامعه اظهار داشت: اگر بخواهیم ولایتمداری و خداترسی افزایش پیدا کند راه برقراری آن ایجاد آرامش در فضای جامعه است. حجت الاسلام علوی افزود: برنامه امروز دولت یازدهم این است که در مسیر وحدت و برابری حرکت کرده و همه مردم جامعه به صورت متحد در زیر پرچم نظام مقدس جمهوری اسلامی ایران و نیز تدابیر مقام معظم رهبری حرکت کنند. وزیر اطلاعات تصریح کرد: دولت یازدهم به دنبال این است که در سایه محبت ایجاد شده میان افراد و گروه‌های مختلف جامعه آراء را به یکدیگر نزدیک کند. حجت الاسلام علوی با اشاره به اهداف دولت گفت: دولت قبل از دنبال کردن اهداف اقتصادی و مادی سعی دارد ارزش‌های انقلاب اسلامی را دنبال کرده و در سایه هم اندیشی مشکلات را رفع کند. وی افزود: نظام اسلامی موظف است که هم در جهت ارتقای زندگی مادی و هم زندگی معنوی جامعه تلاش و زمینه برخورداری مردم از نعمت‌های مادی و معنوی را فراهم کند. وزیر اطلاعات تصریح کرد: فرزندان این آب و خاک باید براساس حلم و بردباری با یکدیگر رفتار کرده و مشت‌های گره کرده خود را برای دشمنان نشان دهند. حجت الاسلام علوی با اشاره به فعالیت‌های وزارت اطلاعات گفت: وزارت اطلاعات نیز به عنوان بخشی از دستگاه دولت در راستای برقراری امنیت و آرامش جامعه حرکت کرده و با رشادت‌های سربازان گمنام امام زمان (عج) امنیت را در تمام سطح به ارمغان می‌آورد و با هوشیاری تمام فرصت دشمنان را برای نفوذ از بین می‌برد. وی افزود: وحدت در جامعه در شرایطی موثر است که بتوان آن را در سایه ایجاد روابط محبت آمیز میان افراد جامعه برقرار کرد.
