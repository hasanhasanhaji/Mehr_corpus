شهرکرد - نماینده ولی فقیه در استان چهارمحال و بختیاری و امام جمعه شهرکرد با اشاره به اینکه آمریکا همچنان یک دشمن واقعی است، گفت: پرونده جنایت‌های آمریکا بسیار سنگین است. به گزارش خبرنگار مهر، حجت الاسلام محمد علی نکونام در خطبه‌های این هفته نماز جمعه شهرکرد با اشاره به اینکه پرونده جنایت‌های آمریکا بسیار سنگین است، اظهار داشت: آمریکا یک دشمن واقعی است و تلاش دارد با توطئه‌ها و فتنه‌های خود در جوامع مختلف ناامنی ایجاد کند تا به اهداف خود برسد. وی عنوان کرد: جنایت‌های آمریکا هرگز از یاد جوامع مختلف جهان مانند ایران، ژاپن و … هرگز نمی‌رود و کشتار مسلمانان ایرانی در مکه از سوی آل سعود نیز از جنایت هایی است که آمریکا در آنها دست داشته است. وی با اشاره به توافقات هسته‌ای، بیان کرد: توافق در مذاکرات هسته‌ای اگرچه دستاورد هایی برای ملت ایران داشته است اما باید بدانیم که آمریکا همان شیطان بزرگ است. نماینده ولی فقیه در استان چهارمحال و بختیاری و امام جمعه شهرکرد عنوان کرد: ملت ایران همیشه مدافع حق و مخالف ظلم هستند و در مقابل ظالم می‌ایستند. حجت الاسلام محمد علی نکونام در ادامه با اشاره به روز انتقال خون، تصریح کرد: اهدای خون یکی از ارزشمندترین کار برای یک مسلمان به شمار می‌رود و ثواب و برکات بسیاری دارد. وی تاکید کرد: باید همه مومنان در این کار خیر نیز وارد شوند و با اهدای خون خود تلاش کنند که به همنوعان خود کمک کنند. نماینده ولی فقیه در استان چهارمحال و بختیاری و امام جمعه شهرکرد در ادامه به اشاره به برگزاری طرح تقویت مبانی اعتقادی در چهارمحال و بختیاری، اظهار داشت: این طرح با استقبال خوبی در استان در حال برگزاری است. حجت الاسلام محمد علی نکونام افزود: از آغاز برگزاری این طرح سخنران‌ها و اندیشمند برجسته‌ای از کشور در این طرح شرکت کرده اند و این طرح تا ۲۷ مردادماه ادامه دارد. نماینده ولی فقیه در استان چهارمحال و بختیاری و امام جمعه شهرکرد بیان کرد: این طرح یک کار بسیار برجسته و ارزشمند فرهنگی است که در راستای تقویت فرهنگ دینی مردم و سبک زندگی اسلامی مردم برگزار می‌شود.
