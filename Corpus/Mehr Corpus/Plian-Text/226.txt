سمنان - نماینده ولی فقیه در استان و امام جمعه سمنان ضمن تاکید بر هوشیاری ملت‌های مسلمان در هر شرایطی گفت: استکبار جهانی هرگز به آرزوی خود یعنی تجزیه کردن عراق نمی‌رسد. به گزارش خبرنگار مهر، آیت الله سید محمد شاهچراغی در خطبه‌های این هفته نماز جمعه سمنان هوشیاری ملت‌های مسلمان در اقصی نقاط جهان را خواستار شد و افزود: آمریکا و اسرائیل و انگلیس به دنبال مسلمان کشی در منطقه هستند و می‌خواهند با این جنایت‌ها به تجزیه عراق برسند اما هرگز به این آرزو و خواسته قلبی خود دست پیدا نخواهند کرد. وی ضمن تاکید بر این مطلب که اگر مقاومت مردم سوریه، لبنان و یمن نبود، ایران اکنون جولانگاه دشمنان شده بود خاطر نشان کرد: امروز مردم منطقه در برابر ظلم جهانی ایستادگی می‌کند و باید اتحاد خود را حفظ کند همانطور که امروز لبنان خار چشم آمریکا و صهیونیست شده با این تلاش‌ها تمام کشورهای مسلمان باید به چنین جایگاهی دست پیدا کنند. خطیب این هفته نماز جمعه سمنان با یادآوری این مطلب که دشمن علیه ایران تغییر رویه نداده بلکه چون نمی‌تواند اقدامی انجام دهد رو به سیاست نرمش در رفتار و گفتار آورده است، تصریح کرد: دشمنی آمریکا و انگلیس از مرداد سال ۱۳۳۲ تا فتنه سال ۱۳۸۸ علیه ملت ایران، آشکار است و این دشمنی لزوم هوشیاری ملت مسلمان ایران در شرایط کنونی را بیشتر از پیش می‌کند. شاهچراغی با اشاره به بیست و ششم مردادماه سالروز بازگشت آزادگان دوران دفاع مقدس به کشور، آزادگان را نماد اقتدار ایران دانست و عنوان کرد: در شرایط حاضر که باید روحیه آزادگی در کشور ادامه داشته باشد این افراد نمونه‌های بارز و الگو‌های مناسبی به شمار می‌روند. وی در خاتمه با تبریک یکم ذیقعده سالروز ولادت حضرت معصومه (س) و روز دختر بیان داشت: دختران جامعه باید ولایتمداری و حجاب و عفاف فاطمی را الگوی خود قرار دهند و مواظب باشند دشمن سبک زندگی دینی و اعتقادی آنان را با مخاطره روبرو نکند.
