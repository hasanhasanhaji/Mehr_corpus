گلوگاه - مشاور دانشگاه علوم پزشکی مازندران در امور خیرین با اشاره به اینکه بیش از یک هزار و ۲۰۰ خیر در حوزه سلامت مازندران فعالیت دارند، ګفت: این آمار باید رشد یابد. به گزارش خبرنگار مهر، فرهنگ بابا محمودی عصر دوشنبه در آیین کلنگ زنی ساختمان دیالیز بیمارستان ثامن‌الائمه شهرستان گلوگاه اظهار داشت: کمک خیرین به امر بهداشت و درمان همچون کمک به مدرسه‌سازی باید در جامعه نهادینه شود. وی گفت: باید با برنامه‌ریزی مناسب در امر فرهنگ‌سازی کمک به خیرین سلامت وارد شویم و توجه شود که میزان و ارقام کمک‌ها اهمیت زیادی ندارد بلکه تداوم و تکرار و دفعات شرکت در امور خیریه مهم است. مشاور رئیس دانشگاه علوم پزشکی مازندران در امور خیرین ادامه داد: تاکنون بیش از شش هزار واحد بهداشتی و درمانی در مازندران با کمک خیرین ساخته‌شده است که امیدواریم مشارکت خیرین در جهت رسیدگی به دردها و رنج‌های مردم جامعه افزایش یابد. بابا محمودی افزود: بدون مشارکت مردم و خیرین و با اتکا به منابع دولتی نمی‌توانیم کارهای خود را پیش برده و مشکلات حوزه سلامت را برطرف کنیم و امیدواریم از مشارکت همه‌جانبه در حوزه سلامت بیشتر از قبل بهره‌مند شویم. فرماندار گلوگاه نیز در ادامه با اشاره به اینکه تخت دیالیز از سوی دانشگاه علوم پزشکی برای گلوگاه تهیه‌شده است، یادآور شد: احداث ساختمان دیالیز بیمارستان ثامن‌الائمه شهرستان گلوگاه از دغدغه‌های مهم مردم شهرستان بود که خوشبختانه با کمک خیرین راه‌اندازی می‌شود. عیسی قاسمی طوسی افزود: این ساختمان در زمینی به مساحت ۶۰۰ مترمربع و با هزینه ۴ میلیارد ریالی توسط خیرین ساخته می‌شود و تجهیز آن نیز بر عهده دانشگاه علوم پزشکی مازندران است. وی همچنین با اشاره به افتتاح و کلنگ زنی ۳۰ پروژه عمرانی و خدماتی در گلوگاه گفت: این تعداد پروژه با صرف هزینه ۳۰ میلیارد ریالی بهره‌برداری و کلنگ زنی می‌شود که شامل تجهیز و نوسازی اراضی، تأمین برق مزارع، آسفالت راه روستایی، خط انتقال آب زراعی، افتتاح ساختمان شبکه بهداشت و درمان گلوگاه، افتتاح پایگاه بسیج، خانه کشتی و کلنگ زنی ساختمان دیالیز بیمارستان ثامن‌الائمه و … است.
