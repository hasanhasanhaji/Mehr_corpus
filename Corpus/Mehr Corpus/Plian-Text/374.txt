کرمانشاه- همزمان با هفته دولت و با حضور معاون رئیس جمهور، ۲۰ پروژه فرودگاهی در فرودگاه شهید اشرفی اصفهانی کرمانشاه افتتاح شد. به گزارش خبرنگار مهر، ظهر امروز جمعه با حضور مسعود سلطانی فر معاون رئیس جمهور و رئیس سازمان میراث فرهنگی، صنایع دستی و گردشگری و هم چنین اکرامیان عضو هیئت مدیره فرودگاه‌های کشور ۲۰ پروژه فرودگاهی در فرودگاه شهید اشرفی اصفهانی کرمانشاه افتتاح شد. مدیر فرودگاه شهید اشرفی اصفهانی کرمانشاه در مراسم افتتاح این پروژه‌ها در گزارشی اعلام کرد: از محل اعتبارات فرودگاه‌های کشور ۱۱۰ میلیارد ریال و از محل اعتبارات استانی ۵۴ میلیارد ریال برای نصب و راه اندازی تجهیزات فرودگاهی و ترمینال کرمانشاه هزینه شده است. پیمان شرفایی افزود: خرید دو دستگاه «ایکس ری» و یک دستگاه «گیت ری» با اعتبار ۷ میلیارد ریال، خرید تجهیزات ترمینال و سیستم سرمایش با اعتبار ۳ میلیارد ریال، خرید و نصب دو دستگاه تسمه نقاله با اعتبار ۴ میلیارد ریال، احداث و تجهیز ۶ باب نماز خانه با اعتبار یک میلیارد ریال و ایجاد زیر ساخت شبکه و نصب و راه اندازی سیستم اعلام پرواز با اعتبار یک و نیم میلیارد ریال از جمله اقدامات صورت گرفته در فرودگاه کرمانشاه بوده است. وی، همچنین از خرید سه خودرو دستگاه نجات و اطفاء فرودگاهی با اعتبار ۵۵ میلیارد ریال از محل اعتبارات شرکت فرودگاه‌های کشور خبر داد و گفت: نصب و راه اندازی سیستم سوئیچینگ با اعتبار ۱۱ میلیارد ریال، ایجاد زیر ساخت و توسعه سیستم دوربین مدار بسته حراست و دیوارهای حفاظتی با اعتبار ۱۱ میلیارد ریال و توسعه فیبر نوری زیر ساخت شبکه «ویتاسنتر» با اعتبار ۶. ۵ میلیارد ریال نیز از دیگر طرح‌های اجرا شده در فرودگاه کرمانشاه است. مدیر کل فرودگاه شهید اشرفی اصفهانی کرمانشاه، با اشاره به ساماندهی رودخانه فصلی با اعتبار ۱۲ میلیارد ریال از محل اعتبارات استانداری، افزود: پروژه احداث ترمینال ورودی با اعتبار ۱۲ میلیارد ریال، بهسازی موتورخانه‌های فرودگاه با اعتبار یک و نیم میلیارد ریال، نصب هواساز ترمینال پروازهای خارجی با اعتبار یک میلیارد ریال و ایجاد جاده‌های دسترسی در سطح فرودگاه با اعتبار ۴ میلیارد ریال نیز از دیگر اقدامات صورت گرفته است. وی از کسب گواهینامه ایزو ۹۰۰۱ توسط فرودگاه شهید اشرفی اصفهانی کرمانشاه خبر داد و گفت: تعویض دو دستگاه دیگ بخار موتور خانه مرکزی و ترمینال پروازهای داخلی و خارجی با اعتبار ۹۸۰ میلیون ریال، انجام پارتیشن بندی و نصب تسمه نقاله ترمینال ورودی با اعتبار ۱. ۶ میلیارد ریال و توسعه ساختمان امور فنی فرودگاه با اعتبار ۵۰۰ میلیون ریال از دیگر طرح هایی بوده که در ترمینال کرمانشاه اجرا شده است.
