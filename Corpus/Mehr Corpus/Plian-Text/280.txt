همدان- مدیر دفتر مهندسی و نظارت شرکت توزیع نیروی برق استان همدان از برگزاری سمینار آموزشی «برقگیرها» در همدان خبرداد. وحید سعیدی در گفتگو با خبرنگار مهر با اشاره به برگزاری دوره‌های آموزشی اظهار داشت: سمینار آموزشی «برقگیرها» در شرکت توزیع نیروی برق استان همدان برگزار شد. وی افزود: استفاده از برقگیرها برای حفاظت خطوط فشار متوسط و ترانسفورماتورهای توزیع است که در صورت بکارگیری نیاز به سیم ارت در سیستم نیست. مدیر دفتر مهندسی و نظارت شرکت توزیع نیروی برق استان همدان عنوان کرد: برقگیرها در صورت اضافه ولتاژ روی شبکه ۲۰ کیلو ولت از قطع فیدر جلوگیری می‌کند. وی ادامه داد: این سمینار آموزشی با حضور روسای طرح و توسعه و ناظرین شرکت مباشر و کارشناسان دفتر مهندسی و نظارت شرکت توزیع نیروی برق استان همدان برگزار شد. سعیدی با بیان اینکه سمینار «برقگیرها» به عنوان دومین دوره آموزشی شرکت در سال جاری برگزار شد، بیان داشت: مدرس دوره نیز به توضیح مباحثی از قبیل آشنایی با برقگیرها، اضافه ولتاژهای شبکه و مزایای برقگیرهای مختلف پرداختند. وی عنوان کرد: هدف از برگزاری این دوره، آشنایی با برقگیرها و در صورت امکان استفاده از نمونه‌های تایید شده برقگیرها در خطوط بحرانی ۲۰ کیلو ولت بود. مدیر دفتر مهندسی و نظارت شرکت توزیع نیروی برق استان همدان عنوان کرد: آشنایی کارشناسان طرح و توسعه با برقگیرها، آشنایی با رفع اضافه ولتاژ در برقگیرهای مختلف و چگونگی دمپ کردن اضافه ولتاژ در انواع برقگیرها از مزایای این دوره آموزشی بود.
