همدان- معاون کمیسیون خدمات شهری شورای اسلامی همدان با اشاره به اصلاح تعرفه عوارض روزبازارها، گفت: از ابتدای شهریورماه کارت شناسایی برای دستفروشان روز بازارها صادر خواهد شد. به گزارش خبرنگار مهر، مجید درویشی شامگاه چهارشنبه در جلسه کمیسیون خدمات شهری شورای اسلامی شهر همدان با اشاره به عملیات اجرایی از سوی سازمان میوه و تره بار همدان در این زمینه اظهار داشت: طرح ساماندهی وانت بارها و نیز ساماندهی روزبازارها به وسیله شناسنامه دار کردن آنها از اقدامات مهم و ضروری است. وی با اشاره به اصلاح تعرفه عوارض روز بازارها، عنوان کرد: درحال حاضر عوارضی که برای دستفروشان روزبازارها مطرح شده عملی و واقعی نیست و دچار چالش شده است. معاون کمیسیون خدمات شهری شورای اسلامی شهر همدان با اشاره به متراژها و محاسبه هزینه دریافتی شهرداری بصورت روزانه، ادامه داد: بهتر است فضای اشغالی از سوی دستفروشان به شکل مترمربعی و تا سقف ۲۰ مترمربع درآید و با احتساب تعرفه آن، ماهانه ۱۸۰ هزار تومان تعرفه دریافتی برای هر دستفروش منظور شود. درویشی با بیان اینکه با این رویه علاوه بر ایجاد یک نظم، درآمد پایداری به این شکل نیز برای شهرداری وجود خواهد داشت، گفت: از ابتدای شهریورماه کارت شناسایی برای دستفروشان روزبازارها همانند وانت بارها صادر خواهد شد. وی همچنین به راه اندازی اکیپ گشت ساماندهی مشاغل شهری اشاره و عنوان کرد: همزمان در هشت نقطه شهر با همکاری پلیس راهور و کنترل و نظارت به عنوان نقطه محل هایی برای ساماندهی مشاغل شهری درنظر گرفته شده است. معاون کمیسیون خدمات شهری شورای اسلامی شهر همدان افزود: تاکنون بین ۳۰۰ تا ۳۵۰ نفر که دارای وانت بار هستند در این طرح ثبت نام کرده اند. درویشی گفت: عملیات اجرایی نمای باتیس در بازارچه‌های شهروند کد یک و چهار، عملیات اجرایی ساماندهی و نورپردازی مجموعه غذاخوری شهروند در گنجنامه، راه اندازی رستوران دریایی در بلوار ارم، راه اندازی تیم بازرسی مشترک ادارات و نهادها، پاکسازی سایت گنجنامه و محوطه پشت شهرداری رنگین کمان و ضبط ۲۰۰ قلیان، ۳۵ مورد عقد و تمدید قرارداد با بهره برداران مراکز ثابت و سیار و غیره از دیگر طرح‌ها بوده است.
