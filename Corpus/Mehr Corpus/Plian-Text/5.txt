دامغان- فرماندار شهرستان دامغان از افتتاح و بهره‌برداری از هشت پروژه عمرانی در بخش‌های خدماتی، رفاهی، آموزشی، کشاورزی و گازرسانی در دومین روز از هفته دولت با حضور استاندار سمنان خبر داد. علی‌اصغر مجد در گفتگو با خبرنگار مهر ضمن اشاره به حضور یک‌روزه استاندار سمنان در شهرستان دامغان در روز سه‌شنبه هفته جاری اظهار داشت: محمد وکیلی و همراهان وی در بدو ورود به شهرستان دامغان در گلزار شهدا (فردوس رضا) حضور و نسبت به مقام شامخ شهدای انقلاب اسلامی ایران و هشت سال دفاع مقدس ادای احترام و تجدید بیعت خواهند کرد. وی از افتتاح هم‌زمان ۶۹ پروژه عمرانی شهرستان دامغان خبر داد و تصریح کرد: این پروژه‌ها با ۶۹ میلیارد و ۱۴۴ میلیون تومان اعتبار و از محل اعتبارات ملی، استانی و سایر منابع با حضور استاندار و در جلسه شورای اداری شهرستان در محل تالار همایش‌های مرکز آموزش علمی و کاربردی رسول اکرم (ص) جهاد کشاورزی افتتاح می‌شود. نماینده عالی دولت در شهرستان دامغان از حضور استاندار و همراهان در جمع اهالی روستای آستانه در راستای افتتاح پروژه گازرسانی در این روستا خبر داد و اظهار داشت: افتتاح مدارس ۹ و ۱۲ کلاسه مسکن مهر دامغان، افتتاح پارک شاهد، افتتاح پروژه‌های راه‌آهن شمال شرق (۱) در دامغان، ملاقات با خانواده معظم یک شهید و بهره‌برداری از سیستم آبیاری زیرسطحی باغات مزرعه جوان از مهم‌ترین پروژه‌های عمرانی شاخص شهرستان دامغان در هفته دولت است که فردا رسماً افتتاح و مورد بهره‌برداری قرار می‌گیرد. مجد در پایان گفت: همایش پیاده‌روی کارکنان دولت، بازدید خانواده‌های معظم شهدا و ایثارگران از واحدهای تولیدی و صنعتی، افتتاح پروژه‌های بخش امیرآباد و مرکزی، جلسه پرسش و پاسخ با مردم در روز جمعه و در محل برگزاری نماز جمعه مصلای امام خمینی (ره) با حضور مدیران دستگاه‌های اجرایی و … از مهم‌ترین برنامه‌های هفته دولت در شهرستان دامغان است. هفته گرامیداشت دولت از دوم تا هشتم شهریور است.
