عباس آباد - معاون سیاسی امنیتی استاندار مازندران با اشاره به انتخابات فراروی گفت: مردم باید با در فضایی بانشاط پای صندوق‌های رای روند. به گزارش خبرنگار مهر، علیرضا یونسی ظهر سه شنبه در جلسه تودیع و معارفه فرماندار عباس آباد، با اشاره به انتخابات پیش رو افزود: دولت بدنبال این است که مردم در فضایی پر نشاط و سرور و با آزادی در فضایی رقابتی پای صندوق‌های رای بروند. معاون سیاسی و امنیتی استاندار مازندران نیز گفت: هر فردی به اندازه جایگاه کاری خود مسئول است و اعمال و رفتار هر مدیری، اعمال و رفتار نظام تلقی می‌شود و بگونه‌ای باید صادقانه و پاک کار کنیم که زینت بخش شهدا باشیم. علیرضا یونسی افزود: مدیران هیچگاه نظر شخصی خود را در کار دخالت ندهند که اگر این طور شود خیانت در مسئولیتی است که به وی امانت داده شده است. وی با اشاره به توافق هسته‌ای گفت: دنیا به این توافق نظر مثبت دارند و عزت و غرور ایران در جریان این مذاکرات احیا شد و امروز ایران در همه محافل جهانی حرف برای گفتن دارد و غرب نتوانست دلهای مردم را تسخیر کند. معاون سیاسی و امنیتی استاندار مازندران ادامه داد: اگر ویژگی‌های پیشرفته ایران در تمام زمینه نبود، جهان برای ایران وقت نمی‌گذاشت و عامه مردم ایران از این وضعیت راضی هستند. یونسی بر رعایت قانون در عرصه انتخابات تاکید کرد و گفت، در مازندران و به تبع آن عباس آباد قابلیت‌های زیادی برای توسعه وجود دارد و بایستی فرمانداران برنامه ریزی مدون در جهت توسعه منطقه داشته باشند و از صاحبنظران بهره گیرند و به ساماندهی اندیشمندان و خردمندان در زمینه‌های مختلف بپردازند تا بسیاری از دستاوردها از این منظر حاصل شود. وی با اشاره به سیل اخیر مازندران، مردم و مدیران را در ساخت و ساز در حریم رودخانه مقصر دانست و گفت: هر کس در چارچوب قانون عمل کند آسیبی نمی‌بیند و فرمانداران مردم را به سمت بیمه کردن تشویق کنند. پاکسازی محلات آلوده مازندران یونسی در بحث امنیت مازندران گفت، در مازندران ۳۰ محل آلوده وجود داشت که با همت همه نهادهای مرتبط این محلات سامان گرفت و مازندران در بسیاری از شاخصه‌های امنیتی کاهش پیدا کرد. وی اظهار داشت، با نظر سنجی از گردشگران، امنیت پایدار مازندران مورد توجه قرار گرفت و بایستی این امنیت را گسترش دهیم و با هزینه پنج ملیارد تومان دوربین‌های مداربسته برای همه شهرستان‌ها خریداری کردیم و دوربین‌ها را نصب می‌کنیم و با این اقدام تخلفات مستند می‌شود و جرم کاهش می‌یابد. یونسی در خصوص طر ح دریا گفت، ما چهار میلیارد تومان هزینه کردیم تا امنیت جان مردم را در سواحل دریای خزر تامین کنیم و ما به هشت ساحل نمونه پانصد میلیون تومان بودجه دادیم و اقدام بسیار ارزشمندی در این حوزه صورت گرفته است. فرماندار عباس آباد نیز در این مراسم ضمن قدر دانی از حسن اعتماد دولت تدبیر و امید گفت: در شهرستان عباس اباد در سایه همدلی و همزبانی در زمینه‌های مختلف و همه جانبه و بصور، ت عملی، خدمات خوبی ارائه شد. امیر حسینی جو افزود: انسانهایی فداکار در برهه‌ای از تاریخ ایران جانشان را فدا کردند تا ما بتوانیم خدمت کنیم و سیاست دولت بر پایه خردورزی، پاکدستی و عملگرایی است و بایستی با هدفی مشترک در جهت ارتقای کشور خدمت کنیم و در راستای اهداف نظام و سیاست‌های دولت گام برداریم. حجت الاسلام سید داود شاهچراغی امام جمعه تنکابن نیز افزود، از نزدیک در جریان امور بودم و شاهد هستم که شهرستان‌های زیادی به دکتر هاشمی پیشنهاد شد و آخرین اصرار بر فرمانداری نوشهر بود و لیکن دکتر هاشمی بنا بر میل و رضایت خود زادگاه خود را برای خدمت به مردم انتخاب کردند. وی اضافه کرد: کار بایستی بر اساس تکلیف الهی و رضایت او انجام شود و در این صورت است که اختلاف بوجود نمی‌اید. شاهچراغی با بیان اینکه اختلاف و درگیری‌های بچه گانه در میان انبوه کار جایی ندارد، اظهار داشت: در خصوص مسئله مهم هسته‌ای باید گفت که چرا این امر مهم به کوچه و خیابان کشیده می‌شود و دشمن بدنبال این است که جامعه و مردم را دودسته کند و نبایستی مردم را به بطن اختلافات وارد کرد، بلکه بایستی گرفتاری‌های مردم پیگیری شود. وی ضمن ابراز گلایه از بعضی قوانین دست و پاگیر، بیان داشت: برخی قوانین و سیاست‌ها باید بومیسازی شود زیرا منطقه غرب مازندران بطور مثال در بحث تغییر کاربری اراضی بمانند سیستان و بوچستان نیست و بایستی اصلاح شود.
