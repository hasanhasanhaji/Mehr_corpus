دشتی- خدام رضوی عصر سه‌شنبه با استقبال مردم ولایتمدار شهر خورموج وارد این شهر شدند. به گزارش خبرنگار مهر، خادمین حرم رضوی عصر سه شنبه با حضور در شهر خورموج در میدان خالو حسین مورد استقبال مردم قرار گرفتند. خدام رضوی پس از ورود به شهر خورموج با حضور در گلزار شهدا با شهدای گرانقدر این شهر تجدید میثاق کردند و سپس با امام جمعه خورموج و فرماندار شهرستان دیدار و گفتگو کردند. امام جمعه خورموج در این دیدار ضمن تبریک دهه کرامت و هفته دولت اظهار داشت: شهیدان رجایی و باهنر الگو و اسوه برای همه خدمتگزارن نظام مقدس جمهوری اسلامی ایران هستند. حجت الاسلام عبدالحسین مصلح افزود: جا دارد تقدیر و تشکر ویژه‌ای از آستان قدس رضوی بابت اجرای برنامه‌های جشن زیر سایه خورشید داشته باشیم که هر ساله این برنامه در کشور برگزار می‌شود و منشا خیرات و برکات زیادی است. وی بیان کرد: در شهر خورموج نیز هر ساله در مناسبت‌های و جشن‌های مختلف مردم به صورت خود جوش مراسم برگزار می‌کنند. افتتاح طرح تجهیز دفتر امام جمعه خورموج همچنین با حضور خادمین حرم رضوی فرماندار دشتی و امام جمعه خورموج طرح نوسازی، بازسازی و تجهیز دفتر امام جمعه و مصلای نماز جمعه خورموج نیز افتتاح شد. امام جمعه خورموج در این مراسم با تقدیر از حمایت‌های فرماندار شهرستان افزود: دفترامام جمعه به مساحت ۳۰۰ مترمربع نوسازی و بازسازی شده است که اقداماتی از جمله رنگ‌آمیزی، سقف کاذب و تعویض درب‌ها انجام شده است. مصلح افزود: از دیگر کارهای انجام شده تجهیز دفتر به سیستم سرمایشی، تکمیل سیستم صوتی مصلا و خرید یک‌هزار و ۵۰۰ صندلی برای برگزاری برنامه‌های فرهنگی، مذهبی، مناسبت‌ها و همایش‌های شهرستان است. امام جمعه خورموج یادآور شد: برای اجرای این پروژه مبلغ یک میلیارد و۲۰۰ میلیون ریال از محل اعتبارات استانی هزینه شده است.
