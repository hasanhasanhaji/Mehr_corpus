نور - عضو مجمع تشخیص مصلحت نظام، یکی از چالش‌های جدی مسلمانان که از صدر اسلام تاکنون با آن مواجه هستند را درک نادرست دینداری و دین شناسی دانست. به گزارش خبرگزاری مهر، به نقل از ستاد خبری برگزاری مراسم مذهبی در بلده نور، حجت الاسلام علی اکبر ناطق نوری در سخنانی در جمع مردم بخش بلده نور، بر لزوم احیای فرهنگ عزاداری اهل بیت عصمت و طهارت (ع) و ترویج سیره این بزرگواران و کسب معرفت دینی تاکید کرد. ناطق نوری بابیان اینکه گاهی بندگان خدا، به گفتار پیامبر (ص) و معصومین علیهم السلام کمتر توجه دارند، تصریح کرد: پروردگار همواره خیر بنده‌اش را می‌خواهد و همواره خیر مطلق خدا در تمامی زندگی انسانها نهفته و جاری است و در این راستا هر بنده‌ای که خود را بیشتر در مسیر رحمت و معرفت و ذکر خدا قرار دهد، خداوند عنایت ویژه‌ای به آن مخلوق خواهد کرد. عضو مجمع مصلحت تشخیص نظام در بخش دیگری از سخنان خود، یکی از چالش‌های جدی مسلمانان که از صدر اسلام تاکنون با آن مواجه هستند را عدم درک درست دینداری و دین شناسی دانست و با استناد به روایتی از امام صادق علیه السلام در باب تفقه در دین، تصریح کرد: این دو مقوله دینداری و دین شناسی، منفک از یکدیگر هستند و چه بسا عدم تشخیص تمایز این دو مقوله ضربات سنگینی را در طول تاریخ، برای مسلمان در پی داشته است. ناطق نوری تصریح کرد: این افت را فیلسوف و اندیشمند گرانقدر جهان اسلام، شهید بزرگوار، استاد مطهری، روشن کردند و ایشان اعتقاد داشتند بسیاری از مردم تفقه و شناخت دینی ندارند، خیلی‌ها دیندار هستند اما در عین حال دین شناس نیستند و به نام دین از دین یاری می‌گیرند. رئیس اسبق مجلس شورای اسلامی، تصریح کرد: اگر فردی دیندار باشد، اما دین شناس نباشد، آن فرد دیندار سطحی است و از مشخصه‌های آن این است که هر انچه رنگ و روغن و بوی دین و اسم دین داشته باشد قبول می‌کند، اما معرفت و شناخت به دین و تشخیص واقعی راه دین ندارند. عضو مجمع تشخیص مصلحت نظام، با ستودن افرادی که که هم دیندار و هم دین شناس بودند، از حضرت فاطمه (س) یاد و تصریح کرد: دفاع حضرت فاطمه (س) از امیرالمومنین (ع) به سبب رابطه عاطفی با همسرش نبوده و برای دفاع از اسلام ناب محمدی و قوانین قرآن بوده است.
