مشهد - کنفرانس ملی سالانه فیزیک ایران و بیستمین همایش دانشجویی فیزیک با هدف رشد و توسعه دانش فیزیک با حضور بیش از ۸۰۰ محقق از دانشگاه‌های داخل و خارج کشور در دانشگاه فردوسی مشهد برگزار شد. به گزارش خبرنگار مهر، رئیس انجمن فیزیک ایران روز دوشنبه در مراسم اغاز به کار این همایش اظهار کرد: تلاش‌های چشمگیری تاکنون در زمینه ارتقای جایگاه و رتبه علمی ایران در این رشته انجام پذیرفته که کافی به نظر نمی‌رسد. دکتر شاهین روحانی با بیان اینکه در حال حاضر رتبه علم فیزیک کشور در جهان در جایگاه بیست و هفتم قرار دارد افزود: این رتبه با تلاش‌های بسیار و در طی ۱۰ سال گذشته توسط محققان و دانشمندان ایرانی حاصل شده است. وی با بیان اینکه در حال حاضر کشور ایران در شبکه علمی جهان رتبه چهلم را به خود اختصاص داده است افزود: این نکته به ما گوشزد می‌کند که از لحاظ کیفی باید با جدیت بیشتری اقدام کنیم. وی با اشاره به اینکه باید تولید علم در کشور از لحاظ کیفی مورد بررسی قرار گیرد ادامه داد: در حال حاضرممیزی‌های دانشگاه‌ها به حجم مقالات بیشتر از کیفیت مقالات امتیاز می‌دهند. وی با اشاره به اینکه در کارهای علمی کار به دو حوزه کشف و تایید کشف تقسیم می‌شود افزود: در حال حاضر بیشترین فعالیت علمی کشور به تایید کشفیات علمی دیگران اختصاص دارد که بر این اساس باید درکشف علم ورود جدی‌تری انجام شود. وی افزود: در صورتیکه دانشمندان ما به کشف علم ورود و جدیت بیشتری نشان دهند می‌توانیم جایگاه این علم را در جهان ارتقا دهیم و در این راستا نیازمند عزمی راسخ هستیم. رییس انجمن فیزیک ایران همچنین خواستار توجه بیشتر به کیفی سازی در ارایه مقالات شد و گفت: به همین منظور باید به صداقت علمی و همچنین جنبه منفی آن یعنی دزدی علمی بیشتر توجه کرد تا افرادی راه افرادی که به دنبال کمترین تلاش برای ارتقا هستند سد شود.
