زاهدان- امام جمعه موقت زاهدان گفت: مردم اصل و اساس نظام هستند و دولتمردان باید با آنان مدارا کنند. به گزارش خبرنگار مهر، حجت الاسلام احمد رهدار در خطبه‌های نماز جمعه این هفته زاهدان اظهار کرد: تقوا یکی از مهمترین خصوصیت‌های یک مسلمان واقعی است که خود انسان‌ها را در پیشگاه خداوند با ارزش می‌کند و در قرآن نیز بار‌ها به آن اشاره فراوان شده است. وی در ادامه به سالروز بازگشت آزادگان اشاره کرد و گفت: آزادگان در دوران اسارت بر مشکلات صبر پیشه کردند که به پشتوانه آن از اجر الهی برخوردار خواهند شد و در پیشگاه خداوند جایگاه والایی کسب خواهند کرد چرا که راه ائمه اطهار را پیشه خود کرده اند و از راه امام کربلا پیروی کردند. خطیب جمعه زاهدان ادامه داد: این آزادگان و جانبازان بودند که با پیشه قرار دادن راه ائمه و پیروی از فرمان‌های الهی توانستند پس از هشت سال دفاع مقدس با مقاومتی که از خود نشان دادند نظام جمهوری اسلامی را در میان مدافعان دروغین حقوق بشر بشناسانند. رهدار گفت: باید بیش از این به جانبازان و آزادگان توجه شود باید مصاحبه‌ها، دست نوشته هایشان و خاطرات این افراد سینه به سینه نقل و پخش شوند چرا که این افراد برای مقابله از خاک و ناموس خود از جان خود گذشته و با بهره بردن از مکتب الهی تقوا به همراه صبر را پیشه خود قرار دادند. امام جمعه موقت زاهدان در پایان خطبه‌های اول نماز ظهر جمعه زاهدان به توافق اخیر وین اشاره و تاکید کرد: مردم با صبر و تقوای الهی خود تیم مذاکره کننده را در این موفقیت حمایت و همراهی کردند لذا دولت مردان باید بدانند که مردم اصل و اساس دولت هستند که این نیز خود سنت الهی است. وی در پایان افزود: دولت مردان باید با مردم مدارا کنند و بهترین شرایط را برای رفاه مردم فراهم کنند چرا که ائمه نیز به فرمان خداوند برای مدارا با مردم و با هدف فراهم کردن رفاه آنان آمدند. شکست رژیم صهیونستی در جنگ ۳۳ روزه جان تازه به جوانان عرب داد خطیب جمعه زاهدان خطبه دوم خود را به جنگ ۳۳ روزه لبنان اختصاص داد و گفت: جنگ ۳۳ روزه لبنان ثمرات فراوانی را در پی داشت که این ثمرات توانست در جهان عرب تحولی نو ایجاد کند، تحولی که تاثیرات آن را می‌توان حتی در یمن نیز به وضوح دید. حجت الاسلام احمد رهدار افزود: یکی از مهمترین ثمرات این پیروزی یادگیری انقلاب مصر و تونس از کشور لبنان بود به گونه‌ای که این جنگ توانست جان تازه‌ای در جوانان مصر و تونس ایجاد کند تا در مقابل ظلم مهاجمان ایستادگی کنند. وی در پایان خاطرنشان کرد: نکنته دوم که این جنگ ۳۳ روزه در پی داشت مقوله بیان شدن هولوکاست است است به گونه‌ای که قبل از آن در هیچ مکانی بیان این مقوله امکان پذیر نبود اما امروز حتی در دانشگاه‌ها نیز در باره این مقوله مهم سخن به میان می‌آید و مورد بحث قرار می‌گیرد و مهمترین نکته این است که جنگ ۳۳ روزه لبنان جانی تازه در جوانان عرب ایجاد کرد و باعث شد تا جوانان عرب و جامعه عرب خود را بشناسند و جایگاه خود در جهان را بیابد.
