همدان- عصر امروز پروژه‌های عمرانی شهرداری همدان با حضور وزیر کشور افتتاح شد که این پروژه‌ها شامل دو تقاطع غیر همسطح پیامبر اعظم و شهید قهاری و پروژه پارک نواری بلوار ارم بود. به گزارش خبرنگار مهر، وزیر کشور عصر امروز در مراسم افتتاح تقاطع غیر هم سطح پیامبر اعظم که همزمان از طریق ویدئو کنفرانس با حضور رئیس جمهور در حال برگزاری بود اظهار داشت: پروژه تقاطع غیر هم سطح برای سرعت دادن به حمل ونقل شهری و کاهش تصادفات موثر است. عبدالرضا رحمانی فضلی با بیان اینکه نظام جمهوری اسلامی نتیجه اراده تمامی مردم در همه دوره‌ها است، افزود: همه کسانی که تلاش کردند و پس از مجاهدت به شهادت رسیدند همواره در این نظام نقش دارند. وی عنوان کرد: در این مقطع که ما در ذیل حکومت اسلامی هستیم باید بدانیم این حکومت و دولت میراث شهدا، امام و امت بزرگ اسلامی است. وزیر کشور با اشاره به اینکه به طور یقین هدف از ایجاد حکومت اسلامی ارتقای دین و کمک به رشد و تعالی آن است و توفیق رسیدن به قله عبودیت است، اعلام کرد: پس باید همه تلاش‌های ما برای دین خدا و کمک به تعالی جامعه اسلامی باشد. وی گفت: در شرایطی هفته دولت را با گرامی داشت یاد شهیدان رجایی و باهنر برگزار می‌کنیم که توانسته در سطح منطقه اقتدار و تاثیر گذاری خود را با اثبات برسانیم. رحمانی فضلی با اشاره به اینکه هم در عرصه بین المللی هدایت‌ها وحمایت‌های رهبری و تدبیر و پشتکار رئیس جمهور مان به توفیقات بزرگ دست یافته ایم، تصریح کرد: امروزه باید از یک تهدید بین المللی برای ایجاد فرصت استفاده کنیم و با این عمل شدید‌ترین تهدیدات را از سر نظام و جمهوری اسلامی دفع کنیم.
