بوشهر - رئیس کل بانک مرکزی با بیان اینکه در دولت یازدهم نوسانات نرخ ارز کاهش یافت، گفت: روند کاهش تورم ادامه دارد. به گزارش خبرنگار مهر، ولی‌الله سیف صبح جمعه در نشست با امام جمعه بوشهر اظهار داشت: دولت یازدهم در ابتدای کار با چالش‌های متعددی در عرصه اقتصادی روبرو بود و یکی از برنامه‌های اصلی خود را رفع مشکلات اقتصادی کشور قرار داد. وی اضافه کرد: کاهش تورم و خروج از رکود به عنوان یکی از برنامه‌های اصلی دولت در دستور کار قرار گرفت و در این راستا طرح‌های مختلفی اجرا شد و شاهد دستیابی به دستاوردهای خوبی نیز بودیم. رئیس کل بانک مرکزی با بیان اینکه دولت یازدهم در عرصه سیاست خارجی و همچنین عرصه اقتصادی دستاوردهای خوبی داشته است، بیان کرد: دنیا به جایگاه ویژه ایران در عرصه بین‌المللی و منطقه‌ای واقف است و این جایگاه را درک کرده است. وی به مذاکرات ایران و شش کشور قدرتمند جهان اشاره کرد و ادامه داد: نظام بانکی کشور نیز به رغم محدودیت‌ها و شرایط تحریم توانست زمینه رشد و توسعه اقتصادی کشور را فراهم سازد و تحریم‌ها نیز مانعی در این مسیر نبود. سیف به تلاش‌ها و دستاوردهای دولت یازدهم در کاهش نوسانات نرخ ارز اشاره کرد و افزود: در حالی که طی هشت فصل سال‌های ۹۱ و ۹۲ شاهد رشد منفی اقتصادی بودیم، طی هر چهار فصل سال ۹۳ رشد مثبت اقتصادی در کشور داشتیم. وی تصریح کرد: در ابتدای فعالیت دولت تدبیر و امید شاهد نوسانات و متلاطم بودن شدید بازار ارز بودیم که اثرات مخربی بر اقتصاد کشور داشت ولی در ۱۸ ماه منتهی به مرداد امسال شاهد کاهش ۵۴ درصدی نوسانات ارز به نسبت ۱۸ ماه قبل از آن هستیم. رئیس کل بانک مرکزی با بیان اینکه کاهش نوسانات ارز باعث اطمینان بیشتر فعالان اقتصادی و تولیدکنندگان می‌شود، اضافه کرد: یکی از مهمترین دستاوردهای دولت یازدهم، رضایت مقام معظم رهبری از برنامه‌های اقتصادی و سیاست خارجی است.
