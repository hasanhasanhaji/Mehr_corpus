یزد نماینده ولی فقیه در استان و امام جمعه یزد گفت: توافق نباید سبب ایجاد دو دستگی میان اقشار مختلف جامعه شود بلکه اتحاد ملت و گروه‌های مختلف باید در هر شرایطی حفظ شود. به گزارش خبرنگار مهر، آیت‌الله محمدرضا ناصری در خطبه‌های امروز نمازجمعه یزد با اشاره به مباحث مرتبط به توافق ۵+۱ اظهار داشت: این توافق مخالفان و موافقان بسیاری داشت اما نباید این اختلاف نظر و عقیده سبب ایجاد دو دستگی و تفرقه در جامعه شود و هیچ فرد یا گروهی نباید در این راستا اقدامی انجام دهد که منجر به از بین رفتن اتحاد یا وارد شدن خدشه به آن شود. وی با بیان اینکه برخی مباحث به دانشگاه‌ها نیز کشیده شده است، بیان کرد: مسائل حزبی، گروهی و سیاسی همیشه به دانشگاه‌ها کشیده شده و بسیار پررنگ به آن پرداخته شده در حالی که این مسائل اگر از حد بگذرد، سبب عقب ماندن دانشجویان از درس و تحصیل و پیشرفت‌های علمی می‌شود. امام جمعه یزد با بیان اینکه در برخی موارد اساتید دانشگاه به این مسائل دامن می‌زنند، تصریح کرد: اساتید دانشگاه فارغ از سیاست زدگی در راستای خدمت به کشور اقدام کنند و در عین حال نظرات سیاسی خود را نیز بیان کنند اما اجازه ندهند این مباحث در دانشگاه‌ها به جدل کشیده شود. وی بر لزوم حفظ وحدت تاکید کرد و بیان داشت: همگان حق دارند نظرات خود را در فضایی آرام و به دور از تنش بیان کنند اما کسی نباید نسبت به از بین بردن اتحاد و خدشه وارد کردن به آن اقدام کند. امام جمعه یزد در بخش دیگری از سخنان خود با اشاره به اینکه توافق، مسائل اقتصادی پیچیده‌ای را نیز به دنبال خود خواهد داشت، بیان کرد: مسئولان به نحوی عمل کنند که ورود سرمایه گذاران خارجی حساب شده باشد و اجازه ندهند کسی از این فرصت سوء استفاده کند. وی خاطرنشان کرد: تولیدکنندگان داخلی نیز در این شرایط با افزایش کیفیت تولیدات خود، تولیدکنندگان خارجی را یک رقیب بدانند نه اینکه جای خود را به آنها بدهند. ناصری تاکید کرد: ملت ایران باید همچنان با در نظر داشتن اقتصاد مقاومتی، در مسیر تحقق آن قدم بردارد و قرار نیست با ورود کالاهای خارجی و برداشته شدن تحریم‌های اقتصادی، ایران به مصرف کننده تولیدات کشورهای خارجی تبدیل شود. امام جمعه یزد در بخش دیگری از سخنان خود با اشاره به پنجم مردادماه، سالروز اقامه نخستین نمازجمعه بعد از انقلاب اسلامی ایران توسط آیت الله طالقانی بیان کرد: نمازجمعه نماد وحدت و یکپارچگی میان مسلمانان است و از نماز جمعه می‌توان به عنوان یکی از اجتماعات بزرگ مسلمین یاد کرد. وی با بیان اینکه اسلام فرصت‌های بسیاری برای عبادت و همبستگی میان مسلمین ایجاد کرده است، عنوان کرد: این اجتماعات می‌تواند محلی برای همدلی باشد و یکی از دلایل فضیلت بسیار بالای نمازجمعه نیز همین یکدلی و همدلی میان مسلمین است.
