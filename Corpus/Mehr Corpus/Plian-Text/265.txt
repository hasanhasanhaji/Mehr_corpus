شهردار منطقه ۹ با اشاره به اقدامات اجرایی کمپین آسمان آبی، زمین پاک منطقه از اجرای طرح جمع آوری پسماندهای الکتریکی و الکترونیکی برای نخستین بار در شهر تهران خبر داد. به گزارش خبرگزاری مهر، سیدعلیرضا حسینی با اعلام این خبر اظهار داشت: یکی از انواع پسماندها، پسماندهای ویژه الکتریکی و الکترونیکی و هدف از عملکرد مدیریت پسماندهای الکتریکی و الکترونیکی جلوگیری از خطراتی است که در صورت عدم مدیریت درست، سلامت انسان و محیط زیست را تهدید می‌کند. وی تصریح کرد: این خطرات و ریسک‌ها ممکن است در حین مدیریت سنتی این پسماندها، همچون دفن یا سوزاندن آنها ایجاد شود و یا در حین بازیافت این پسماندها اتفاق بیافتد، چرا که روش‌های غیر اصولی و ابتدایی در انجام عمل بازیافت نیز می‌تواند سبب انتشار این مواد در محیط در حین بازیافت شده و سبب ایجاد ترکیبات خطرناک شود. شهردار منطقه ۹ افزود: E-waste یک واژه عمومی است که برای کلیه تجهیزات الکتریکی و الکترونیکی که توسط مصرف کنندگان اصلی آن به دور انداخته می‌شود و غیر قابل استفاده بکار برده می‌شود و این تجهیزات شامل یخچال‌ها، اجاق‌های مایکروویو، انواع باطری‌ها، تلویزیون‌ها و کامپیوترها و اجزای آنها می‌باشد. وی ادامه داد: بسیاری از آلاینده‌ها به صورت ترکیبات خالص در این پسماندها یافت نمی‌شوند اما از اجزای اصلی مواد ترکیبی هستند؛ مانند جیوه در سوئیچ‌ها و بنابراین جداسازی آنها از دیگر اجزاء بسیار مشکل خواهد بود. حسینی با بیان اینکه بازیافت این پسماندها بسیار مشکل و پرهزینه و در عین حال از لحاظ زیست محیطی ضروری است نیز گفت: از سوی دیگر E-waste را می‌توان به عنوان یک منبع در نظر گرفت که حاوی بسیاری از ترکیبات ارزشمند است که بازیابی آنها ممکن است سودمند نیز باشد و همین ترکیبات و فلزات پسماندهای الکترونیکی مثل مس، قلع، سرب، آهن و آلومینیوم و …، انگیزه اقتصادی اصلی را نیز علاوه بر انگیزه زیست محیطی برای بازیافت ایجاد می‌کند. وی اذعان داشت: بازیافت پسماندهای الکتریکی و الکترونیکی نه تنها از منظر مدیریت این پسماندها بلکه از دید بازیافت مواد و منابع بسیار مهم قلمداد می‌شود. شهردار منطقه ۹ خاطرنشان کرد: برهمین اساس شهرداری منطقه ۹ به صورت ویژه شروع به جمع آوری پسماندهای الکترونیکی و الکتریکی به صورت جداگانه در غرف بازیافت کرده و برای افزایش مسئولیت و مشارکت شهروندی اطلاع رسانی‌های خود را در زمینه این پسماندها از طریق بنر، بروشور و سخنرانی‌ها در همایش‌های کمپین آسمان آبی، زمین پاک آغاز کرده است. وی ابراز امیدواری کرد: با همکاری شهروندان در حیطه مدیریت پسماند بتوانیم مشکلات و خطرات مربوط به پسماندهای الکتریکی و الکترونیکی را کاهش داده و شاهد مدیریت بهینه پسماندهای ویژه با تفکیک در مبداء تولید باشیم.
