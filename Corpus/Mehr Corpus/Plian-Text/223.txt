یاسوج – امام جمعه موقت یاسوج گفت: حزب الله لبنان آبروی اسلام و مسلمین است. به گزارش خبرنگار مهر، حجت‌الاسلام والمسلمین سید علی‌صالح موسوی‌اعظم در خطبه‌های این هفته نماز جمعه یاسوج افزود: اگر حزب الله لبنان نبود رژیم صهیونیست بسیاری از کشورهای همجوارش را تصرف کرده بود. وی با اشاره به جنگ ۳۳ روزه حزب الله و رژیم صهیونیستی گفت: دشمن صهیونیستی در این جنگ از اسلام و حزب‌الله سیلی محکمی خورد. موسوی اعظم، ایمان، اتحاد، شجاعت، دین باوری و توکل به خدا را از روز موفقیت حزب الله لبنان در جنگ ۳۳ روزه عنوان کرد و گفت: پیروزی حزب الله در این جنگ نابرابر دنیا را شگفت زده کرد. وی با انتقاد از دولت‌های عربی منطقه اظهار داشت: این دولتها دست نشانده آمریکا و اسرائیل هستند و در راستای اهداف استکبار حرکت می‌کنند. امام جمعه موقت یاسوج، مقاومت حزب‌الله را درسی بزرگ برای همه کشورهای مسلمان دانست و گفت: این مجاهدان در راه خدا توانستند با دست خالی دشمن صهیونیستی را بر جای خود بنشانند. وی تصریح کرد: هرگاه ملتی وحدت همراه با ایمان راسخ داشته باشند توانایی شکست هر دشمنی را دارند هر چند که آن دشمن قدرتمند باشد. موسوی اعظم افزود: نمونه بارز این امر دوران هشت سال دفاع مقدس است که ایران با بیش از ۸۰ کشور متحد رژیم بعث عراق جنگید و یک وجب از خاک کشور از سوی دشمنان اشغال نشد. موسوی اعظم همچنین با گرامیداشت سالروز ولادت حضرت معصومه (س) و روز دختر گفت: آن بانوی دو عالم نمونه و اسوه و الگوی کاملی برای زنان و دختران است. وی بیان کرد: باید رفتار و سیره آن بزرگوار و سایر زنان بزرگ عالم مانند حضرت زینب (س) و حضرت فاطمه (س) در جامعه الگو قرار گیرد.
