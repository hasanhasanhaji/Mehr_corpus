بیرجند - مدیرکل بیمه سلامت خراسان جنوبی گفت: از یکسال اخیر تا کنون ۱۰۰ میلیارد تومان برای حوزه سلامت روستائیان استان هزینه شده است. به گزارش خبرنگار مهر، حسین خوبان پیش از ظهر پنج شنبه در جمع اصحاب رسانه با بیان اینکه کل افراد بیمه شده در استان ۵۲۵ هزار نفر هستند، گفت: ۳۵ میلیارد تومان برای بیمه سطح یک روستاییان و مابقی برای بیمه سطح دو هزینه شده است. وی افزود: بیمه سطح یک به بیمه شدگانی گفته می‌شود که از خدمات پزشک عمومی در مراکز بهداشت استفاده می‌کنند و بیمه سطح دو نیز به بیمه‌ای اطلاق می‌ شود که افراد از خدمات پزشکان متخصص استفاده می‌کنند. خوبان با اشاره به اجرای طرح تحول سلامت در کشور، بیان کرد: در راستای اجرای این طرح ۹ میلیون در سطح کشور شناسایی شد که فاقد هر نوع بیمه‌ای بودند و اکثر آنها نیز افراد محروم و بی بضاعت بودند. وی ادامه داد: به دنبال اجرای طرح تحول سلامت بیشتر این افراد به طور رایگان بیمه شدند و مانند سایر بیمه شدگان از خدمات بیمه سلامت بهره مند هستند. راه اندازی ادارات بیمه سلامت در چهار شهرستان مدیرکل بیمه سلامت خراسان جنوبی با بیان اینکه انسان سالم محور توسعه است، افزود: اگر سلامتی انسان در خطر باشد، محورهای توسعه نیز گسترش نمی‌یابد و هزینه‌های دولت به درستی استفاده نمی‌شود. خوبان ادامه داد: هیچ کس نباید به خاطر نداشتن پول و یا در دسترس نبودن تسهیلات بهداشتی و درمانی از خدمات بهداشتی و درمانی مورد نیازش محروم بماند. وی با اشاره به تاسیس سازمان بیمه سلامت در سال ۱۳۹۱، اظهار کرد: هدف اصلی نظام سلامت، حفظ و ارتقاء سلامت، پاسخگویی به انتظارات درمانی مردم و محافظت از مردم در برابر هزینه‌های بالای درمانی است. خوبان ادامه داد: با اجرایی شدن طرح بیمه سلامت همگانی در سال ۱۳۹۳ تلاش شد تا تمامی افراد جامعه تحت پوشش این سازمان قرار گیرند. مدیرکل بیمه سلامت خراسان جنوبی از تاسیس ساختمان بیمه سلامت در چهار شهرستان استان خبر داد و گفت: شهرستان‌های سرایان، سربیشه، درمیان و بشرویه اداره‌ای با عنوان بیمه سلامت نداشتند و مردم برای انجام امور مربوط به بیمه باید به مراکز استان مراجعه می‌کردند. وی ادامه داد: خوشبختانه در یک سال گذشته سازمان بیمه سلامت در این چهار شهرستان تاسیس شد و فعالیت خود را آغاز کرد. ۸۴ روستای خراسان جنوبی دارای مرکز بهداشت هستند مدیرکل بیمه سلامت خراسان جنوبی با بیان اینکه هم اکنون ۸۴ روستای خراسان جنوبی دارای مرکز بهداشتی هستند، بیان کرد: این افراد مانند افراد شهری از خدمات بیمه سلامت استفاده می‌کنند و ۸۰ درصد این افراد از این خدمات نیز راضی هستند. خوبان در ادامه افزود: همچنین ۲۱ دفتر پیشخوان بیمه سلامت در نقاط مختلف استان فعالیت دارند و امید است با گسترش خدمات رضایت ۱۰۰درصدی بیمه شدگان سلامت حاصل شود. گفت: خراسان جنوبی ۳۷۸ هزار نفر روستایی و افراد شهری زیر ۲۰ هزار خانوار دارد که برای بهداشت و درمان این افراد از یک سال اخیر تاکنون ۱۰۰ میلیارد تومان هزینه شده است.
