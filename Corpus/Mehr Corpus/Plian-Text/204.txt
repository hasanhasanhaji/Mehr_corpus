پنجمین دوره آموزشی آشنایی با سامانه مشاغل خانگی با حضور کاربران سامانه مشاغل خانگی ادارات کل تعاون، کار و رفاه استان‌ها در وزارت کار برگزار شد. به گزارش خبرگزاری مهر، در این نشست آموزشی، روند کلی بررسی طرح‌های متقاضیان مشاغل خانگی و آخرین اصلاحات و تغییرات ایجاد شده در سامانه مذکور آموزش داده شد و کاربران ضمن ورود به کارتابل‌های خود از طریق سیستم‌های جداگانه، پرسش‌ها و پیشنهادات مرتبط را مطرح کردند. این دوره آموزشی همه ساله به منظور آموزش و بازآموزی کاربران سامانه مشاغل خانگی در ادارات کل تعاون، کار و رفاه اجتماعی استان‌ها برگزار می‌شود. در این جلسه، چند تن از کارشناسان استان‌ها نظرات و پیشنهادات شان را پیرامون اشتغال و مشکلات استان‌ها بیان کردند. حسن طائی؛ معاون اشتغال وزارت کار در این نشست به بیان برنامه‌های وزارت کار در ایجاد تعامل و هم افزائی با سایر دستگاه‌های موثر در امر اشتغال پرداخت. معاون وزیر کار در ادامه اهمیت شناسائی و حمایت از پشتیبانان مشاغل خانگی را یادآور شد و بر ضرورت هدایت مشاغل خانگی به سمت فعالیت‌های شبکه‌ای و پشتیبانی تأکید کرد. همچنین در این نشست خانم امامدادی؛ رئیس دبیرخانه ستاد ساماندهی و حمایت از مشاغل خانگی در سخنانی به بیان اهمیت نقشی کلیدی و برجسته کاربران سیستم سامانه مشاغل خانگی در برنامه ریزی‌های استان در حیطه مشاغل خانگی پرداخت و گفت: بدون وجود اطلاعات صحیح و جامع و به دنبال آن تحلیلی متقن و علمی از این اطلاعات حرکت در راه برنامه‌ریزی و کار تهیه برنامه‌ امری محال و غیرممکن است و ضرر و زیان فراوانی را در بَر خواهد داشت و همگی باید تلاش کنیم از این هزینه‌های جبران ناپذیر جلوگیری شود. وی افزود: تجسم ارائه آمار و اطلاعات صرفا برای پُرکردن صفحات و از روی وظیفه و سپس کنار گذاشتن این داده‌ها، اشتباه بزرگی است و ضرورت دارد به کارگیری صحیح از این آمار را سرلوحه کار قرار دهیم. این مقام مسئول در وزارت کار خطاب به کاربران سیستم تصریح کرد: این مهم در حوزه مشاغل خانگی بر عهده کاربران سیستم سامانه مشاغل خانگی است. امامدادی تصریح کرد: مثلا اگر در بررسی‌های آماری متوجه می‌شوید ۴۰ درصد تسهیلات به دستگاه اجرائی اختصاص یافته که جامعه هدفش فقط ۱۰ درصد متقاضیان مشاغل خانگی است، یا در رشته‌های دارای مزیت در استان کمبود تقاضا دارید و یا بالعکس در رشته‌های فاقد مزیت استان متقاضیان فراوانی دارید؛ اینها همه نکات مهمی است که باید بدان توجه کرد و در مقام یک کارشناس به مدیران مسئول اطلاع دهید تا در اصلاحات و برنامه ریزی‌های بعدی مدنظر قرار گیرد.
