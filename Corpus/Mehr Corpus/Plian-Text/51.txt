اصفهان – تیم فوتسال نفت الوسط عراق با قبول شکست مقابل تایسون نام ویتنام، در جایگاه چهارم جام باشگاه‌های فوتسال آسیا قرار گرفت. به گزارش خبرنگار مهر، تیم‌های فوتسال تایسون نام و یتنام و نفت الوسط عراق در دیدار رده بندی جام باشگاه‌های فوتسال آسیا، عصر امروز و از ساعت ۱۶: ۳۰ در ورزشگاه ۲۵ آبان اصفهان به مصاف هم رفتند. گل اول این دیدار خیلی زود به ثمر رسید تا نوید بخش یک دیدار جذاب و پر گل باشد، در حالی که تیم نفت آغاز کننده بازی بود، ترن لانگ وو با یک توپ ربایی زیبا و شوت از راه دور موفق شد در چهارمین ثانیه از بازی دروازه نفت الوسط را باز کند تا سریع‌ترین گل تاریخ این رقابت‌ها را به ثمر برساند. در ادامه بازی، محمد ناصر صفری که در چهار بازی گذشته موفق شده بود هفت گل برای تیمش به ثمر برساند و یکی از عوامل صعود نفت الوسط تا این مرحله بود، در هفتمین دقیقه بازی را به تساوی کشید. اما با ادامه بازی این نگویان سون بود که بار دیگر نماینده ویتنام را پیش انداخت. درحالی که یک دقیقه از برتری تای سون نام نگذشته بود، دروازبان نفت الوسط با اشتباه در دفع توپ باعث به ثمر رسیدن گل سوم برای نماینده ویتنام شد، ضربه محکم محمد نور نعیم، به صفری خورد و وارد دروازه خودی شد. نیمه نخست این دیدار با نتیجه ۳ بر یک به سود نماینده ویتانم به پایان رسید. نیمه دوم این بازی با بازی تاخیری نماینده ویتنام همراه بود، البته این تیم در دقیقه ۲۳ روی حرکت نگویان سون به گل چهارم رسید. اما دقیقا پس از دریافت این گل بود که عراقی‌ها به خود آمدند و توپ و میدان را در اختیار گرفتند و کمتر از یک دقیقه بعد ولید خالد فاهم یکی از گل‌های خورده را پاسخ داد. در حالی که بیش از پانزده دقیقه به پایان بازی باقی مانده بود، تیم عراقی رو به بازی با پنج بازیکن آورد که در این راه موفق هم بود و توانستد توسط علی عبدالله حامد که به جای دروازبان این تیم به میدان آمده بود، اختلاف گل را به حداقل ممکن برساند. ادامه این نیمه با برتری ویتنامی‌ها همراه بود و آنها سه بار دیگر توسط ترن ون وو (۲بار) لی کواک نام به گل رسیدند تا بازی با نتیجه ۷ بر ۳ به سود تای سون نام به پایان برسد. با این نتیجه نماینده تایلند به مقام سوم این رقابتها دست پیدا کرد و تیم شایسته عراق مقامی بهتر از چهارمی به دست نیاورد.
