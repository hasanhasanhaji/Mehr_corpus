کتاب «بیندیشید و ثروتمند شوید» با عنوان فرعی «تفسیر ۵۲ ایده طلایی از کارن مکریدی» نوشته ناپلئون هیل با ترجمه مریم تقدیسی توسط انتشارات ققنوس منتشر و راهی بازار نشر شد. به گزارش خبرنگار مهر، کتاب «بیندیشید و ثروتمند شوید» اثری کلاسیک است که در آن مراحل سیزده گانه دستیابی به ثروت شرح داده شده بود. نسخه‌ای که انتشارات ققنوس ترجمه آن را چاپ کرده، در سال ۲۰۰۸ به چاپ رسیده است. وقتی ناپلئون هیل، نوشتن این کتاب را به پایان رساند، حتی خود او که پدر مثبت اندیشی بود، نیز نمی‌دانست پیش بینی کند کتاب کوچکش، چقدر تاثیرگذار خواهد بود. اندرو کارنگی صنعتگر متمول، از ناپلئون هیل خواست درباره موفقیت تحقیق کند و فلسفه‌ای پدید آورد که بتوان شاخص‌های موفقیت را با آن تعریف کرد. هیل این کار را پذیرفت و زندگی اش را وقف آن کرد. او به نحو غیرمنتظره‌ای موفق شد با رهبران بزرگی چون هنری فورد، چارلز شواب، جان راکفلر، توماس ادیسون و تئودور روزولت ملاقات کند. کتاب «بیندیشید و ثروتمند شوید» نتیجه این کار بود که برای اولین بار در سال ۱۹۳۷ به چاپ رسید. این کتاب ۵۲ بخش مختلف دارد که برخی از عناوین آن عبارت اند از: نگهبانی برای ذهنتان بگمارید، مرز پشتکار و حماقت، ضمیر ناخودآگاه هرگز نمی‌خوابد، کنترل و عدالت، افکار قدرت دارند، ایمان مختص دین نیست، ایمان را از طریق تجسم بپرورانید و … در قسمتی از این کتاب می‌خوانیم: واکنش سریع و علنی این شرکت که مدیرعامل آن جیم برک مسبب آن بود، قاطعانه موقعیت شرکت جانسون و جانسون را به عنوان شرکتی که منافع مردم را در اولویت قرار می‌دهد تثبیت کرد. این کار برای آن‌ها صد میلیون دلار هزینه برداشت و ارزش سهام بازار هم هفت درصد تنزل یافت، ولی دارو باقی ماند و دوباره به سرعت اعتماد بازار را به خود جلب کرد. جیم برک می‌دانست یکی از وظایف رهبران موفق این است که بدون در نظر گرفتن مقصر، مسئولیت کامل کار را به عهده بگیرد. این درسی بود که پریر درباره آن چیزی نمی‌دانست. در سال ۱۹۹۰، مقداری بنزین در قوطی‌های پریر کشف شد. شرکت ۱۶۰ میلیون قوطی را از سراسر دنیا جمع کرد، ولی به موقع اطلاع رسانی نکرد. جیم برک مسئول شرکت جانسون و جانسون در تلویزیون ملی صحبت کرده بود و رسانه‌ها هم دائما در حال اطلاع رسانی بودند. همین حضور مرئی او و بر عهده گرفتن مسئولیت به طور شفاهی باعث شد مردم دوباره به او اعتماد کنند. در حالی که پریر نمی‌دانست چطور باید واکنش نشان دهد. کسب و کار او بر اساس خلوص طبیعی بنا شده بود و وجود بنزن در این میان نه خالص بود و نه طبیعی! آن‌ها ظاهرا سعی کردند موضوع را بی اهمیت جلوه دهند و مخفی کاری کنند که همین امر باعث تشدید نگرانی مشریانشان شده بود. مثلا، با این که اعلام کردند قصد دارند محصولشان را از سراسر دنیا جمع آوری کنند، فقط یک مرکز تماس در انگلستان دایر کردند. شرکت پریر هنوز فعال است ولی فروش آن هرگز به میزان فروش قبل از سال ۱۹۹۰ نرسید. این کتاب با ۲۰۰ صفحه، شمارگان هزار و ۱۰۰ نسخه و قیمت ۱۱۰ هزار ریال به چاپ رسیده است.
