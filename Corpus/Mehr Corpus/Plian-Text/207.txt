سید حسن نصرالله ضمن ابراز همدردی با مردم عراق در حادثه اخیر شهرک صدر، خواستار ثبت روز ۱۴ اوت تحت عنوان پیروزی الهی شد. به گزار ش خبرگزاری مهر، «سید حسن نصرالله» دبیر کل حزب الله لبنان، در سخنرانی به مناسبت پیروزی در جنگ ۳۳ روزه در مراسمی که از طریق ویدئو کنفرانس منتشر شد، در ابتدا به مردم عراق درخصوص جنایت اخیر تروریستهای داعش در انفجار تروریستی در شهرک صدر که بیش از ۲۸۰ کشته و زخمی برجا گذاشت تسلیت گفت و با آنان ابراز همدردی کرد. وی با اشاره به جنگ ۳۳ روزه لبنان به رزمندگانی که تا آخرین قطره خون خود با دشمن جنگیدند و هم اکنون نیز آماده هستند تا به ندای جهاد در راه خدا پاسخگو باشند و پرچم پیروزی را در هر کارزاری به اهتزاز درآورند تهنیت و درود گفت. نصر الله همچنین از خانواده کسانی که در جنگ جولای ۲۰۰۶ شهید شدند و رزمندگانی که در این جنگ زخمی شدند قدردانی کرد. نصرالله خواستار نامگذاری روز ۱۴ اوت (سالگرد پیروزی لبنان در جنگ ۳۳ روزه) به عنوان پیروزی الهی شد. وی در این خصوص گفت: این روز (۱۴ اوت) روز پیروزی الهی است، این پیروزی یک امر ساده نبود، بلکه خواست و اراده خداوند متعال بود که این پیروزی نصیب ما شود و هرکسی که معادلات را در آن روز بررسی کند به سادگی درمی یابد که آنچه رخ داد یک معجزه راستین از سوی پروردگار بود که نمی‌توان آن را با علل و اسباب مادی تشریح و تفسیر کرد. نصرالله تصریح کرد: در روز ۱۴ اوت، جنگ ۳۳ روزه با شکست دشمن پایان یافت و دشمن نتوانست در تحقق هیچ کدام از اهداف خود توفیقی به دست آورد. وی گفت: در این روز همه ساکنان مناطق درگیر، با اطمینان و یقین، به محل زندگی خود بازگشتند چرا که به پیروزی خود و شکست دشمن اطمینان داشتند. وی تصریح کرد: بازگشت ساکنان به مناطق زندگی خود این پیام را برای دشمن داشت که ما بر زمین آباء و اجدادی خود پایبند هستیم. نصرالله تاکید کرد: حزب الله بر خود واجب می‌داند که جایگاهی پیشرو و پیشتاز در رویدادهای منطقه ایفا کند. وی همچنین بر ایستادگی و مقاومت اسطوره‌ای مقاومت و ارتش و مردم لبنان در جنگ ۳۳ و همچنین اهمیت استراتژیک منطقه وادی الحجیر (محل کنونی برگزاری مراسم سالگرد پیروزی جنگ ۳۳ روزه) تاکید کرد. نصر الله در ادامه تاکید کرد که مقاومت همچنان ادامه دارد؛ مقاومتی که معادلات دشمن را در منطقه بر هم زد و پیروزیهایی را محقق ساخت.
