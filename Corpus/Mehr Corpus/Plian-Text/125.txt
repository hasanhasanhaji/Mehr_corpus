یک مقام مسئول در وزارت نیرو گفت: برای اولین بار در هشت سال اخیر با وجود خشکسالی در حوضه زاینده رود، این رودخانه به مدت ۹ ماه از جریان پایدار آب برخوردار بود. به گزارش خبرگزاری مهر، مهرزاد احسانی با اشاره به کاهش آب معادل برف در حوضه آبریز زاینده‌رود اظهارداشت: برای اولین بار در هشت سال اخیر با وجود خشکسالی در حوضه زاینده‌رود، این رودخانه به مدت ۹ ماه از جریان پایدار آب برخوردار بوده است. مدیرکل دفتر بهم پیوسته منابع آب حوضه آبریز فلات مرکزی ایران گفت: به دلیل تغییر الگوی بارش در حوضه زاینده‌رود، آب معادل برف در این حوضه در ۴۴ سال گذشته کاهش چشمگیری داشته است. همچنین در دو مقطع، بارش بسیار خوبی در حوضه زاینده‌رود انجام گرفت که بسیاری از نگرانی‌ها در حوزه توزیع آب کشاورزی را رفع کرد. وی ادامه داد: آب معادل برف این استان در مدت ۴۴ سال وضعیت خوبی نداشته و حائز رتبه ۴۱ از ۴۴ بوده و این موضوع، نشان از تغییرات عمده‌ای در این حوضه دارد. احسانی ذخیره سد زاینده‌رود تا اواسط مردادماه سال جاری را ۵۴۷ میلیون مترمکعب عنوان کرد و افزود: با احتساب دو ماه باقیمانده تا پایان سال آبی، یک میلیارد و ۴۰۰ میلیون متر مکعب آب در این سد خواهیم داشت که برای اولین بار در مدت ۸ سال خشکسالی، شرایط تقریبا نرمالی را از لحاظ ورودی تجربه کردیم. وی با اشاره به روند احیای تالاب گاوخونی گفت: سه عامل جریان پیوسته آب رودخانه زاینده‌رود، وجود ‌زه‌آب‌های کشاورزی یا جریان زیرسطحی آب و ورود پساب دو مترمکعبی تصفیه‌خانه شرق اصفهان در این زمینه تعیین‌کننده است. این مقام مسئول در وزارت نیرو تصریح کرد: تا پایان شهریورماه ذخیره آب زاینده‌رود باید در سطح قابل اطمینانی باشد، در غیر اینصورت توزیع آب پائیزه برای کشاورزی شرق اصفهان با دشواری مواجه خواهد شد، لذا با تنظیم خروجی سد، سعی شده همواره این ذخیره آب در سد زاینده‌رود حفظ شود.
