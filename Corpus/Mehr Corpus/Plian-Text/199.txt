اصفهان- سرپرست تیم سپاهان گفت: در تاریخ مسابقات لیگ برتر همیشه بهترین بازی‌های پرسپولیس مقابل سپاهان است و ما بازی سختی مقابل این تیم در پیش داریم. رسول خوروش در گفتگو با خبرنگار مهر با اشاره به شرایط تیم سپاهان و وضعیت این تیم اصفهانی برای دیدار مقابل پرسپولیس اظهار داشت: تیم ما برای این بازی محروم و مصدومی ندارد و پادوانی نیز مشکلی برای بازی ندارد اما بازی کردن یا نکردن این بازیکن بستگی به نظر سرمربی تیم دارد. وی افزود: بازی‌های سپاهان با پرسپولیس همیشه برای دو تیم سخت است و ارتباطی به اینکه دو تیم در کجای جدول باشند، ندارد. پرسپولیس در سال‌های گذشته در رده‌های بالای جدول رده‌بندی قرار نداشته اما ما همیشه بازی‌های سختی با پرسپولیس داشته‌ایم. سرپرست سپاهان با بیان اینکه این مسابقه نیز یکی از بازی‌های سخت ما به شمار می‌رود، ادامه داد: با این حال، با توجه به شرایط تکنیکی تیم، امیدوار هستیم که سه امتیاز مسابقه را ازآن خود کنیم. وی بیان داشت: پرسپولیس از چند بازی تنها یک امتیاز کسب کرده و به همین دلیل انگیزه بسیاری برای کسب پیروزی مقابل سپاهان دارد. خوروش افزود: این تیم همیشه مقابل سپاهان انگیزه بسیاری دارد و یکی از بهترین بازی‌های این تیم پارسال بازی رفت ما مقابل این تیم در تهران بود زیرا به نظر من این تیم پس از سال‌ها اینگونه مقابل سپاهان بازی کرد. وی خاطرنشان کرد: امسال می‌خواهیم از میزبانی خود استفاده کنیم ولی باید بگویم که پرسپولیسی‌ها انگیزه بسیاری دارند اما روی حساب تکنیکی و تاکتیکی ما شرایط بهتری از پرسپولیس داریم و باید امتیاز بیشتری از این مسابقه کسب کنیم. سرپرست سپاهان اضافه کرد: از نظر تیمی بهتر هستیم اما بازی سختی است زیرا پرسپولیس برای برد به میدان می‌آید، با این حال ما باید سه امتیاز این مسابقه را ازآن خود کنیم.
