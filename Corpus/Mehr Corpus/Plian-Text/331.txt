کاپیتان تیم فوتبال منتخب ستارگان جهان دیدار تیمش با ستارگان ایران را بازی زیبایی دانست و گفت: دوست داشتیم کارلوس کی‌روش مربی ما باشد اما این اتفاق نیفتاد. به گزارش خبرنگار مهر، میشل سالگادو پس از پیروزی تیم فوتبال منتخب ستارگان جهان برابر ستارگان ایران در دیدار خیرخواهانه برای حمایت از بیماران ام. اس، ضمن بیان مطلب فوق گفت: بازی زیبایی بود، این اتفاق خوبی بود که ستارگان فوتبال جهان و ایران دور هم جمع شدند. وی افزود: از اینکه در ایران هستم خوشحالم و اینکه توانستیم این بازی خیریه را انجام دهیم، امیدوارم دوباره چنین فرصت‌هایی دست بدهد و بتوانیم برای انجام بازی‌های خیریه به ایران بیاییم. کاپیتان تیم فوتبال منتخب ستارگان جهان در پاسخ به این پرسش که چرا کارلوس کی‌روش در این بازی غیبت داشت، گفت: ما خواستیم که کارلوس کی‌روش در این بازی مربی ما باشد، حتی در این باره تماس‌هایی هم گرفتیم، اما نتوانستیم با ایشان ارتباط برقرار کنیم. وقتی به ایران رسیدیم متوجه شدیم اصلا دعوتنامه ما به دست این مربی نرسیده است. سالگادو با بیان اینکه دعوتنامه این بازی به خاطر یک ناهماهنگی به دست کارلوس کی‌روش نرسید، افزود: ما از طریق جواد نکونام سعی کردیم با کی‌روش ارتباط برقرار کنیم اما این اتفاق رخ نداد. با این حال گویا شبهه‌ای وجود داشت که این مربی نتوانست روی نیمکت ما بنشیند، در هر صورت کی‌روش باید بداند که ما قلبا دوستش داریم. وی ادامه داد: کی‌روش می‌داند برای ما عزیز است و خیلی دوست داشتیم مربی ما باشد. یک سوء تفاهم پیش آمد و همینجا از او عذرخواهی می‌کنم. ضمن اینکه به نظر می‌رسد او روی تمرینات تیم ملی و بازی هفته جاری تیمش تمرکز کرده است. کاپیتان تیم فوتبال منتخب ستارگان جهان در مورداینکه خیلی‌ها معتقدند کی‌روش با تیم مادریدی بدترین نتایج را گرفته است، گفت: من ۱۰ سال در رئال مادرید بازی کردیم، اما باید بگویم سال حضور ایشان در این تیم سال عجیبی بود. ما اوایل سال فکر می‌کردیم که قهرمان می‌شویم، اما در ماه مارس فینال را به رئال ساراگوسا باختیم و از نظر روحی افت کردیم و به همین دلیل نتیجه نگرفتیم.
