در روز دوم و پایانی رقابتهای کشتی فرنگی جوانان جهان که در شهر سالوادور باهایا برزیل برگزار شد، علی ارسلان نماینده وزن ۶۶ کیلوگرم کشورمان به مدال برنز دست یافت. به گزارش خبرنگار مهر، در وزن ۶۶ کیلوگرم علی ارسلان پس از استراحت در دور اول، در دور دوم مقابل فلاویو فره اولر از سوئیس با نتیجه ۸ بر صفر به برتری رسید. وی در دور سوم مقابل ادواردو پالنکو از دومینیکن با نتیجه ۴ بر ۲ به برتری دست یافت. ارسلان در مرحله نیمه نهایی مقابل احمد کیت سوکوف از روسیه با نتیجه صفر بر ۱۰ شکست خورد و راهی دیدار رده‌بندی شد. وی در این دیدار با نتیجه ۱۰ بر یک ماتیاش از اوکراین را شکست داد و مدال برنز را بر گردن آویخت. در وزن ۵۵ کیلوگرم، میثم دلخاتی در دور نخست مقابل لیبور میلهوفسکی از جمهوری چک با نتیجه ۴ بر ۲ به برتری دست یافت، اما در دور دوم مقابل مراد ممدواف از آذربایجان با نتیجه ۱۰ بر صفر مغلوب شد و با توجه به حضور حریفش در دیدار فینال به گروه شانس مجدد رفت. وی در این مرحله ابتدا به مصاف مانیش از هند رفت و با نتیجه ۲ بر ۲ به پیروزی رسید، اما در دیدار بعدی مقابل اسلام جان بهراموف از ازبکستان با نتیجه صفر بر ۱۰ مغلوب و به کار خود در رقابتها پایان داد. در وزن ۸۴ کیلوگرم مهدی فلاح پس از استراحت در دور اول در دور دوم مقابل مصطفی محمد از مصر با نتیجه ۶ بر ۸ شکست خورد. و با توجه به شکست حریف مصری مقابل کشتی گیر ترکیه‌ای در مرحله یک چهارم نهایی فلاح از دور رقابتها کنار رفت. در وزن ۱۲۰ کیلوگرم حمیدرضا کریمی پس از استراحت در دور اول، در دور دوم برابر سرگی سیمانوف از روسیه با نتیجه صفر بر ۴ مغلوب شد و با توجه به حضور حریف روس در دیدار فینال به گروه شانس مجدد رفت. وی در این مرحله در اولین دیدار مقابل مهار سینگ از هند با نتیجه ۳ بر ۴ شکست خورد و حذف شد. نمایندگان کشورمان در ۴ وزن نخست به ترتیب صاحب یک مدال طلا و نقره توسط خدری در ۵۰ و حسینی در ۹۶ کیلوگرم شدند و عرفان سعادتی‌فر و مهدی ابراهیمی در وزن‌های ۶۰ و ۷۴ کیلوگرم از دور رقابتها کنار رفتند. بدین ترتیب تیم ایران در این مسابقات با کسب یک مدال طلا، یک نقره و یک برنز به کار خود پایان داد.
