لابی‌های صهیونیستی با اذعان به عدم توانایی خود در تغییر رای «اوباما»، از دو دستگی جامعه یهودیان آمریکا بر سر توافق هسته‌ای ایران ابراز نگرانی کردند. به گزارش خبرگزاری مهر به نقل از جروزالم پست، «گرگ روزنبام» رئیس شورای ملی دموکراتیک یهودیان آمریکا در جمع خبرنگاران اعزامی از سوی رژیم صهیونیستی از اختلاف نظر عمیق درباره توافق هسته‌ای ایران ابراز نگرانی کرده و شکاف به وجود آمده در جامعه یهودیان را غیر قابل ترمیم توصیف کرد. به گفته وی، جامعه یهودیان ساکن آمریکا چنان بر سر توافق هسته‌ای ایران اختلاف نظر دارند که در بسیاری از موارد جلسات معمولی خود را نیز از بیم طرح این مسئله لغو می‌کنند. روزنبام در ادامه مدعی شد: بحث ما در باره توافق هسته‌ای ایران از مرحله مدنیت گذشته و به مرحله برادرکشی رسیده است. مطمئن نیستم که قادر به ترمیم شکاف ایجاد شده باشیم. روزنبرگ که در این نشست خبری از سوی «نوح پولاک» مدیر اجرایی «کمیته اضطراری برای اسرائیل» همراهی می‌شد در نهایت مدعی شد که انتظار می‌رود کنگره آمریکا در پایان مهلت ۶۰ روزه‌ای که برای بازبینی توافق هسته‌ای ایران مقرر شده است، به آن رای منفی بدهد. اما آنها در نهایت قادر به جمع آوری آراء لازم برای لغو وتوی «باراک اوباما» رئیس جمهور آمریکا نخواهند بود. پولاک نیز با اشاره به انتخابات ریاست جمهوری سال ۲۰۱۶ مدعی شد: به نظر منطقی می‌رسد که باوجود عدم توانایی لغو حق وتوی اوباما، کنگره آمریکا در مرحله اول به توافق رای منفی بدهد. با این اقدام، آنها از توافق هسته‌ای سلب مشروعیت می‌کنند تا به این ترتیب راه رئیس جمهور آتی برای نقض آن هموارتر شود. ناگفته نماند که در هفته‌های اخیر لابی‌های صهیونیستی با وجود آگاهی از توان حق وتوی اوباما، فشار مضاعفی را بر اعضای کنگره وارد می‌کنند تا آنها را به مخالفت با توافق هسته‌ای ایران ترغیب کرده و به این ترتیب آبروی خود را حفظ کنند. به این ترتیب آنها به هنگام شکست مدعی خواهند شد که توافق حاصل اعمال زور اوباما است و نه میل باطنی کنگره آمریکا.
