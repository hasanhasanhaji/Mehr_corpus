همدان- مدیر مجتمع فنی تهران نمایندگی همدان گفت: ۵۰ نفر برای شرکت در استارتاپ ویکند همدان ثبت نام کرده اند و در این رویداد کارآفرینی شرکت می‌کنند. فاطمه عظیمی پور در گفتگو با خبرنگار مهر از آغاز به کار نخستین استارتاپ ویکند در مجتمع شهید آوینی همدان خبر داد و اظهار داشت: استارتاپ ویکند یک رویداد کار آفرینی سه روزه است. مدیر مجتمع فنی تهران نمایندگی همدان با بیان اینکه ایده پردازان و بازاریابان در رویداد استارتاپ ویکند شرکت می‌کنند، عنوان کرد: هدف از برگزاری استارتاپ ویکند متصل کردن افراد برای ایجاد کسب و کار است. عظیمی پور با بیان اینکه استارتاپ به شرکت هایی نو پایی گفته می‌شود که با یک ایده ساده و ابتدایی آغاز به کار می‌کنند اما به سرعت رشد پیدا می‌کنند و به درآمد می‌رسند که می‌توان به شرکت‌های گوگل و مایکروسافت در این خصوص اشاره کرد، افزود: استارتاپ‌ها به سرمایه اولیه هنگفتی نیاز ندارند و به کمک فناوری توسعه پیدا می‌کنند. وی با اشاره به اینکه همان طور که از نام استارتاپ پیداست یک رویداد کار آفرینی است، بیان کرد: در استارتاپ ویکند افراد شرکت کننده ایده‌های خود را مطرح می‌کنند و از بین ایده‌های طرح شده بهترین آنها با رای حاضران انتخاب می‌شود. مدیر مجتمع فنی تهران نمایندگی همدان با بیان اینکه برگزاری این رویداد تجربیات خوبی را در اختیار شرکت کنندگان قرار می‌دهد، بیان کرد: شرکت کنندگان در این استارتاپ می‌توانند جواز حضور در استارتاپ‌های جهانی را کسب کنند. فاطمه عظیمی پور با عنوان اینکه استارتاپ ویکند همدان روز جمعه ۲۳ مرداد ماه به کار خود پایان می‌دهد، افزود: استارتاپ ویکند در شهرهای بزرگی مانند مشهد، اصفهان، تهران، تبریز و شیراز چندین دوره برگرار شده است. وی با بیان اینکه نماینده استارتاپ جهانی و نماینده شهرهای مختلف در رویداد استارتاپ همدان حضور دارند و داوران از خارج کشور هستند، بیان کرد: ۵۰ نفر برای شرکت در استارتاپ ویکند همدان ثبت نام کرده اند و در این رویداد کارآفرینی شرکت خواهند کرد.
