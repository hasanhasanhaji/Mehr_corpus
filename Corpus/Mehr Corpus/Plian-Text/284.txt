معاون سازمان امور مالیاتی، ادعای رد ۸۰ درصد اظهارنامه‌های مالیاتی سال‌جاری اصناف را تکذیب و تاکید کرد: بررسی اظهارنامه‌های مالیاتی در مرحله مقدماتی است. به گزارش خبرگزاری مهر، حسین وکیلی با اشاره به توافق سازمان امور مالیاتی و اصناف درباره نرخ مالیات امسال، افزود: اینگونه مسایل در حالی مطرح می‌شود که هنوز اظهارنامه‌ها بین بخش‌های سازمان تقسیم نشده است تا رسیدگی و رد یا قبول شود. معاون مالیات‌های مستقیم سازمان امور مالیاتی گفت: پارسال بخشی از اظهارنامه‌ها براساس توافقی که براساس آن باید مالیات به میزان مشخص افزایش پیدا می‌کرد، تنظیم شد و برخی این افزایش را در اظهارنامه خود اعمال نکرده بودند و شرایطی را که طبق آن با هم به توافق رسیده بودیم، رعایت نکردند که اظهارنامه این موارد رد و مالیات علی الراس در نظر گرفته شد. وی با اشاره به اینکه اظهارنامه‌های رد شده سال گذشته از حدود ۴۰ درصد فراتر نمی‌رود، گفت: شرایط توافق با اصناف به سامانه امور مالیاتی ارائه و تعریف می‌شود و سامانه به طور خودکار اظهارنامه هایی که طبق این شرایط نباشند، رد می‌کند. وکیلی درباره لزوم استفاده از صندوق فروش هم گفت: طرح صندوق‌های فروش در ابتدا در قانون خود اصناف بود و اصناف متولی آن بودند اما تا مدت‌ها اجرا نشد و برخی اصناف علاقه ندارند میزان فروش‌شان شفاف شود، زیرا اگر صندوق فروش بگذارند مالیات‌های آنها خیلی افزایش پیدا می‌کند و در واقع میزانی که در حال حاضر برای تعیین مالیات در اظهارنامه‌های خود مطرح می‌کنند و از آنها دریافت می‌شود با میزان فروش واقعیشان خیلی متفاوت است. معاون مالیات‌های مستقیم سازمان امور مالیاتی با بیان اینکه تا به حال سه مرحله فراخوان برای نصب صندوق فروش به ۳۰ صنف داده شده است، افزود: همچنین سازمان امور مالیاتی تا پایان شهریور فرصت دارد تصمیم بگیرد که چند صنف دیگر به این اصناف اضافه شود. وکیلی گفت: از این ۳۰ صنف تعدادی صندوق فروش را نصب کرده اند و ۲۶۰ هزار مودی هم در اظهارنامه‌های مالیاتی امسال خود اعلام کرده اند که صندوق دارند.
