سفیر سوریه در تهران، از وزیر بهداشت خواست تا زمینه ایجاد مراکز بهداشتی درمانی مورد نیاز کشورش را فراهم کند. به گزارش خبرگزاری مهر، در دیدار سفیر سوریه با وزیر بهداشت بر اعلام آمادگی ایران جهت توسعه روابط و همکاری متقابل و نیز انتقال دانش و تجربه کشور در حوزه دارو و تجهیزات پزشکی به کشور سوریه تاکید شد. دکتر سید حسن هاشمی ضمن ابراز خرسندی از این دیدار، به مقاومت مردم سوریه و هدایت موثر دولت و رئیس جمهور سوریه اشاره کرد و گفت: امیدواریم سوریه به آرامش قطعی برسد. وی با مروری بر جنگ ایران و عراق و ابراز همدردی با دولت سوریه اظهار داشت: امروز چیزی جز ددمنشی صدام در تاریخ به جای نمانده است و قطعا متجاوزان به خاک سوریه نیز چنین سرنوشتی در تاریخ را خواهند داشت. وزیر بهداشت با ابراز امیدواری از اینکه سوریه به موقعیت ممتازی دست یابد، عنوان کرد: بزودی میزبان وزیر بهداشت سوریه در ایران خواهیم بود و این سفر قطعا زمینه ساز گسترش همکاری‌ها به ویژه در زمینه بهداشت و درمان است. وی از اعلام آمادگی جمهوری اسلامی ایران در جهت توسعه روابط به ویژه در حوزه تجهیزات پزشکی و دارو در کشور سوریه خبر داد و گفت: از هرگونه کمک و مساعدتی در این حوزه دریغ نخواهیم کرد. هاشمی با اشاره به گسترش همکاری‌های متقابل ابراز امیدواری کرد: با سفر وزیر بهداشت سوریه به ایران بتوان تصمیمات عملیاتی را برای کمک به سوریه در حوزه بهداشت و درمان و دارو اتخاذ کرد. در این دیدار همچنین دکتر عدنان محمود سفیر سوریه در تهران، با ابراز مسرت از فراهم شدن زمینه این ملاقات گفت: آماده همکاری با وزارت بهداشت ایران هستیم و در این راستا دولت سوریه آمادگی خود را اعلام می‌کند. وی از وزیر بهداشت خواست علاوه بر کمک به تامین دارو و تجهیزات پزشکی و واردات دارو از ایران به سوریه، زمینه راه اندازی خط تولید و نیز ایجاد مراکز بهداشتی درمانی مورد نیاز در سوریه را نیز فراهم کند. سفیر سوریه سفر وزیر بهداشت این کشور به ایران را نیز در همین راستا برشمرد و گفت: امیدواریم در مرحله آتی و پس از دستاورد تاریخی ایران در توافق هسته‌ای افق‌های فراگیرتری برای همکاری دو کشور وجود داشته باشد. در پایان این دیدار سفیر سوریه یادبود این کشور را تقدیم وزیر بهداشت کرد.
