دبیرشورای عالی انقلاب فرهنگی گفت: وزیر علوم قول داده است تا پایان شهریور ماه سند آمایش آموزش عالی را به شورای عالی انقلاب فرهنگی ارایه کند. دکترمحمد رضا مخبر دزفولی در گفتگو با خبرنگار مهر در خصوص آخرین وضعیت طرح تنظیم ظرفیت دانشگاه‌ها گفت: تنظیم ظرفیت دانشگاه‌ها دارای یک جهت گیری کلی و ملاحضات منطقه‌ای و مزیت‌های جغرافیایی است. وی افزود: وزارت بهداشت تا کنون موفق به تهیه و تنظیم ظرفیت دانشگاههای خود شده است. دبیر شورای عالی انقلاب فرهنگی با اشاره به تصویب سند آمایش و آموزش عالی در حوزه علوم پزشکی افزود: پیش نویس این سند توسط وزارت بهداشت تهیه و به ستاد راهبری نقشه جامع علمی کشور ارایه شده و سپس با اصلاحاتی در این ستاد تصویب شد. دبیر شورای عالی انقلاب فرهنگی افزود: سپس در صحن شورای عالی انقلاب فرهنگی تصویب و تقریبا نزدیک یک‌ماه گذشته توسط رئیس جمهور ابلاغ شد. مخبر دزفولی افزود: وزارت بهداشت براساس این سند موظف است که ظرفیت خود را در رشته‌های مختلف گروه پزشکی، براساس مزیت‌های منطقه‌ای و جغرافیای طراحی و تنظیم کند و همچنین پذیرش دانشجو در مقاطع مختلف دانشگاه‌های علوم پزشکی را براین اساس ساماندهی کند. وی ادامه داد: این کار هنوز در رشته‌های وزارت علوم انجام نشده، وزیرعلوم قول داده است تا پایان شهریورماه پیش نویس سند آمایش آموزش عالی در حوزه وزارت علوم را برای تصویب در شورای عالی انقلاب فرهنگی ارسال کند، ما نیز منتظر هستیم که این سند ارایه شود. دبیرشورای عالی انقلاب فرهنگی افزود: آنچه وزارت علوم در این رابطه ارایه دهد، اول در ستاد نقشه جامع علمی کشور بررسی می‌شود و سپس نتیجه کار در صحن شورای عالی انقلاب فرهنگی نهایی شده و توسط رئیس جمهور ابلاغ می‌شود. وی یادآورشد: پس از ابلاغ رئییس جمهور وزارت علوم موظف می‌شود، پذیرش دانشجو در تمام مقاطع تحصیلی را متناسب با آن دستورالعملی که در شورای عالی انقلاب فرهنگی تصویب شده پذیرش کند بنابراین باید منتظر باشیم که بعد از شهریورماه این طرح تصویب شود. مخبر دزفولی افزود: دانشگاه آزاد اسلامی نیز باید طرح آمایش آموزش عالی متناسب با نقشه جامع علمی کشور، سیاست آموزش عالی مصوب شورای عالی انقلاب فرهنگی و سیاست کلی ابلاغ مقام معظم رهبری در حوزه علم و فناوری را ارایه دهد و همین طور دانشگاه پیام نور منطبق با سیاست‌های آمایش آموزش عالی نظام مند شود.
