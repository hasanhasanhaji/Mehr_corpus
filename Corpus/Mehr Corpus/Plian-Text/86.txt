وزیر امورخارجه ایتالیا ضمن ابلاغ دعوت رسمی نخست وزیر این کشور از حجت الاسلام روحانی تاکید کرد: امروز برای میزبانی از رئیس جمهوری ایران رقابت است. به گزارش خبرگزاری مهر، حجت‌الاسلام حسن روحانی روز چهارشنبه و در دیدار با «پائولوجنتیلونی» و «فدریکا گوئیدی» وزرای خارجه و توسعه اقتصادی ایتالیا با اشاره به جایگاه و سابقه روابط تاریخی دو کشور ایران و ایتالیا گفت: هیچ مانعی در مسیر توسعه همکاری‌های تهران و رم وجود ندارد و دو کشور می‌توانند در حوزه‌های مختلف سیاسی، اقتصادی، فرهنگی، علمی و توریستی فصل نوینی از روابط مشترک را آغاز کنند. رییس شورای عالی اقتصاد با بیان اینکه دولت و ملت ایران با ایستادگی در دورانی که تحریم‌های غیرقانونی و ظالمانه علیه ایران وضع شده بود، توانستند افتخار بیافرینند، اظهار داشت: در این دوست و دوران تحریم توازن مطلوبی میان صادرات غیرنفتی با واردات بوجود آمد و این شرایط، توان اقتصادی امروز ما را برای تعامل با اقتصادهای دیگر بهتر از گذشته کرده است. رییس جمهور افزود: امروز زمینه‌های فراوانی برای جذب سرمایه‌های خارجی در کشور بویژه در عرصه‌‌های انرژی، بانک، بیمه، صنایع، حمل و نقل و بهداشت و سلامت وجود دارد و با توجه به بسترهای لازم بویژه نیروی جوان تحصیلکرده و کارآمد، می‌توانیم از فضای پس از توافق به نفع طرفین و اتحادیه اروپا بهره‌برداری کنیم. روحانی در بخش دیگری از سخنان خود بر توسعه همکاری‌ها به منظور تحکیم و تقویت ثبات و امنیت در منطقه تأکید کرد و گفت: مسأله تروریسم و ناامنی بیماری مسری است که به یک منطقه خاص تعلق ندارد و برای جلوگیری از تسری آن باید در زمینه مقابله با افراط و خشونت تلاش کرد و نگذاشت که هیچ انسان بی‌گناهی فارغ از ملیت یا مذهب قربانی گروه‌های تروریستی شود. رییس جمهور ادامه داد: بعد از توافق هسته‌ای بار سنگینی که بر دوش ایران قرار دارد و ما می‌خواهیم از همه توان خود برای استقرار صلح و ثبات در منطقه بهره بگیریم و برای دستیابی به این مهم ضرورت دارد با همکاری جمعی تروریسم ریشه‌کن شود. چرا که نفع سیاسی و اقتصادی کشورها از یکسو و ایجاد آرامش روحی و روانی برای ملت‌ها در گرو این عزم همگانی است. روحانی همچنین با تشکر از پیام دعوت رسمی نخست وزیر ایتالیا برای سفر به آن کشور، ابراز امیدواری کرد در فرصتی مناسب از کشور ایتالیا که دارای تمدن و فرهنگی باستانی است، ‌ دیدار کند. «پائولوجنتیلونی» وزیر خارجه ایتالیا در ابتدای این دیدار با تقدیم دعوتنامه رسمی نخست‌وزیر کشورش به رییس‌ جمهوری ایران برای دیدار از رم، اظهار امیدواری کرد با توجه به رقابت بسیار میان کشورهای مختلف برای میزبانی از دکتر روحانی این دیدار در نزدیک‌ترین زمان ممکن انجام شود. وی با اشاره به اینکه در دوران‌های مختلف و فراز و نشیب‌های سیاسی، ایتالیا همواره باب گفتگو و مودت را با جمهوری اسلامی ایران باز نگه داشته است هدف از سفر مجدد خود را توسعه هر چه بیشتر و سریع‌تر روابط موجود دانست و گفت: دو کشور می‌توانند علاوه بر تعاملات سیاسی، در حوزه‌های تجارت، بازرگانی و اقتصاد و بین‌المللی همکاری کنند، زیرا جامعه جهانی نیاز به نقش‌آفرینی ایران در راستای ثبات و آرامش منطقه دارد. پائولوجنتیلونی سابقه روابط تجاری و بازرگانی دو کشور در مسیر جاده ابریشم را میراثی اقتصادی و فرهنگی توصیف و تأکید کرد: رم نیز بر این باور است که باید برنامه‌ریزی‌ها در حوزه اقتصادی به نحوی انجام شود که از طریق سرمایه‌گذاری و تولید مشترک به منطقه و کشورهای ثالث که پیرامون ایران قرار گرفتند، صادرات داشته باشیم. وی با بیان اینکه در هیأت همراهش بازرگانان و صاحبان صنایع بسیار مهم ایتالیا حضور دارند و در حال حاضر مشغول مذاکره با صنایع و بنگاه‌های اقتصادی ایران هستند، اظهار امیدواری کرد: این همکاری به نفع طرفین بوده و منجر به انتقال سرمایه و فناوری به ایران و توسعه شبکه ارتباطی و راه‌ها و نیز توسعه صنایع نفت و گاز شود.
