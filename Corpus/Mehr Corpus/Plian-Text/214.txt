یاسوج - رئیس میراث فرهنگی، صنایع دستی و گردشگری شهرستان دنا از رشد چشمگیر ورود مسافران تابستانی به این شهرستان در تابستان امسال خبر داد. به گزارش خبرنگار مهر، فرهاد مهدوی ‌راد بعدازظهر جمعه به خبرنگاران گفت: طی دو ماه گذشته بیش از ۱۲۰ هزار نفر در این شهرستان اسکان یافته اند. وی شهر سی سخت مرکز این شهرستان را یکی از شهرهای توریستی کشور عنوان کرد و گفت: این شهر در پای کوه دنا یکی از مقصد‌های گردشگران داخلی و خارجی است. مهدوی راد، «کوه‌گل»، «چشمه میشی»، «پارک اندرسا»، «ارتفاعات دنا»، «کمپ‌های گردشگری»، «دشتک»، «روستای کریک» و آثار باستانی «پل پاتاوه» را از جمله اماکن گردشگری مهم این شهرستان عنوان کرد. وی بیان کرد: دریاچه و سایت گردشگری کوه گل و چشمه میشی بیشترین میزان بازدید گرشگران را داشته اند. مهدوی راد کمبود زیرساختهای گردشگری را از جمله مشکلات این شهرستان عنوان کرد و از برنامه ریزی برای توسعه این زیرساختها خبرداد. وی گفت: تعریض ورودی بندان دنا با اعتباری بالغ بر ۵۸۰ میلیون تومان یکی از اقدامات این اداره است که این کار بار ترافیکی را در مسیر چشمه‌مشی و کوه‌گل کاهش می‌دهد. رئیس میراث فرهنگی، صنایع دستی و گردشگری شهرستان دنا افزود: هم اکنون پروژه تعریض و خاکبرداری مسیر چشمه میشی سی سخت در حال انجام است. مهدوی نظارت مستمر برمکان‌های تفریحی و اقامتی و همچنین تجهیز سوئیت‌های اقامتی بندان را از دیگر اقدامات در راستای خدمات رسانی بیشتر به مسافران تابستانی عنوان کرد.
