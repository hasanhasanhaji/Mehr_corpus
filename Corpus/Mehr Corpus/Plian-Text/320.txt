ارومیه – مدیرکل دامپزشکی آذربایجان غربی گفت: با اجرای طرح‌های کنترل و ایمن سازی دام‌های استان تعداد کانون‌های بیماری‌های خطرناک دامی از ۳۰۰ به ۱۰ کانون در سراسر استان رسیده است. به گزارش خبرنگار مهر، کامیار داهیم عصر سه شنبه در جریان بازدید از طرح‌های دامی شهرستان خوی با بیان اینکه امسال اجرای طرح مبارزه با بیماری‌های خطرناک دامی در اولویت کاری قرار گرفته است افزود: در این راستا تاکنون چهارمیلیون راس دام کوچک و چهارصد هزار راس دام بزرگ در مقابل بیماریهای لمپی اسکن، بروسلوز، شاربن، آبله و تب برفکی ایمن سازی شده اند. وی به بخشی از اقدامات این اداره کل در سالجاری اشاره کرد و افزود: از ابتدای سالجاری تاکنون مقدار سه هزارو ۸۷۶ تن گوشت قزمز با نظارت بازرسین بهداشتی در کشتارگاههای دام این استان استحصال شده است. داهیم با اعلام اینکه تمامی دامهای کشتار شده در کشتارگاه پس از کنترل‌های لازم توسط بازرسین بهداشتی مجاز به عرضه در بازار مصرف هستند گفت: در این مدت بیش از ۷۰ هزار بازدید از مختلف تولید، توزیع، نگهداری و عرضه فرآورده‌های خام دامی صورت گرفته است. مدیرکل دامپزشکی آذربایجان غربی ادامه داد: از موارد بازدید شده ۱۷۹ مورد غیر بهداشتی تشخیص داده شده و از این تعداد ۴۳ مورد به مراجع قضایی معرفی شده اند و تعداد ۲۹ مرکز عرضه فرآورده خام دامی پلمپ شده است. داهیم همچنین به ظرفیت بالای آذربایجان غربی در تولید عسل اشاره کرد و گفت: در این راستا آزمایشگاه مرجع آنالیز عسل شمالغرب کشور در خوی در راه اندازی است در مرحله تجهیز قرار دارد. مدیرکل دامپزشکی آذربایجان غربی با بیان اینکه این مرکز با هدف آنالیز و کنترل کیفی عسل برای صادرات در محل دامپزشکی شهرستان خوی در مراحل تجهیز و تکمیل قرار دارد گفت: برای تکمیل و تجهیز این آزمایشگاه مرجع بیش از یک میلیارد ریال اعتبار هزینه شده است. داهیم با اشاره به اینکه آذربایجان غربی از لحاظ جمعیت دامی دومین استان و در زمینه تولید عسل رتبه نخست کشور را در اختیار دارد افزود: با بهره برداری از این مرکز در آینده‌ای نزدیک امکان آنالیز عسل وصادرات آن بدون هیچ مشکلی از آذربایجان غربی به خارج از کشور فراهم خواهد شد.
