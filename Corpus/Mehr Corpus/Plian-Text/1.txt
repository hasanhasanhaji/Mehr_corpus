بوشهر - مدیرکل سیاسی استانداری بوشهر گفت: ۵۱۴ پروژه عمرانی در استان بوشهر افتتاح و کلنگ‌زنی می‌شود. به گزارش خبرنگار مهر، سید اسماعیل موسوی بعد از ظهر دوشنبه در نشست شورای اداری شهرستان دشتستان با گرامیداشت هفته دولت اظهار داشت: دولت طی دو سال گذشته تلاش بسیار زیادی را برای ارائه خدمات مناسب به مردم داشته است و به توفیقات خوبی نیز دست یافته است. وی ادامه داد: مقام معظم رهبری این دولت را تائید کرده است و این موضوع پشتوانه‌ای بزرگ برای دولت است که بتواند در مسیر توسعه و پیشرفت کشور قدم‌های اساسی را بردارد. مدیرکل سیاسی استانداری بوشهر با بیان اینکه ۱۵ طرح امید در سطح استان بوشهر اجرا می‌شود، بیان کرد: دو طرح مهم در زمینه بهداشت و سلامت اجرا می‌شود که شامل طرح قلب سالم برای پایش و درمان رایگان جوانان است. وی همچنین از اجرای طرح سلامت دهان و دندان اشاره کرد و افزود: در این طرح نیز خدمات رایگان دندان‌پزشکی به همه افراد زیر ۱۴ سال استان بوشهر ارائه می‌شود. توسعه زیرساخت‌های ورزشی استان موسوی اضافه کرد: توسعه زیرساخت‌های ورزشی نیز یکی از برنامه‌های مهم استان است که سال گذشته زمین چمن مصنوعی در همه روستاهای بالای یک هزار نفر جمعیت استان اجرا شد و امسال نیز در روستاهای بالای ۵۰۰ نفر جمعیت ساخته می‌شود و همچنین در شهرها نیز به ازای هر پنج هزار نفر جمعیت روستایی یک زمین چمن مصنوعی ساخته خواهد شد. وی از احداث بوستان‌های روستایی برای همه روستاهای استان خبر داد و بیان کرد: ساخت زمین‌های والیبال و همچنین میزهای تنیس‌روی‌میز در روستاهای استان نیز از دیگر برنامه توسعه ورزش بوشهر است. مدیرکل سیاسی استانداری بوشهر از افتتاح ۴۰۹ پروژه در استان بوشهر طی هفته دولت خبر داد و خاطرنشان کرد: ۱۰۵ پروژه عمرانی نیز طی هفته دولت کلنگ‌زنی خواهد شد. معارفه معاون فرماندار دشتستان در این آئین با تقدیر از تلاش‌های عادل دهدشتی، محمدجعفر زراعت‌گر به‌عنوان معاون سیاسی و اجتماعی فرمانداری دشتستان معارفه شد. عادل دهدشتی معاون اسبق سیاسی و اجتماعی فرماندار دشتستان به تحولات مثبت دولت تدبیر و امید در استان بوشهر اشاره کرد و گفت: همه مدیران استان بوشهر از همه توان خود برای ارائه بهترین خدمات به مردم استفاده می‌کنند. محمدجعفر زراعت‌گر معاون سیاسی و اجتماعی فرمانداری دشتستان نیز در این آئین اظهار داشت: تلاش می‌کنیم که بتوانیم سیاست‌های دولت تدبیر و امید را در شهرستان دشتستان پیاده کنیم و در این مسیر با عنایت به منویات مقام معظم رهبری گام برمی‌داریم.
