معاون وزیر صنعت از حمایت ویژه دولت از صنایع کوچک خبر داد و گفت: سقف ضمانت نامه صندوق ضمانت سرمایه گذاری صنایع کوچک از ۱۰ به ۳۰ میلیارد ریال افزایش یافت. به گزارش خبرگزاری مهر، سید محمدعلی سید ابریشمی در مراسم روز حمایت از صنایع کوچک در شیراز با بیان اینکه در لایحه خروج از رکود توجه ویژه‌ای به صنایع کوچک شده است، افزود: تعداد زیادی از صنایع کوچک کشور به علت مشکلات اقتصادی و مسائل مربوط به آن در بین سال‌های ۸۵ تا ۹۲ دچار رکود و تعطیلی شده اند که با برنامه ریزی‌های انجام شده، امیدواریم واحدهای صنعتی که تولید کالاهای رقابتی انجام می‌دهند، با حمایت‌های دولت هر چه سریع‌تر به چرخه تولید بازگردند. مدیرعامل سازمان صنایع کوچک و شهرک‌های صنعتی ایران با بیان اینکه در تفاهم نامه‌ای با بانک صنعت و معدن افزون بر ۲۰ هزار میلیارد ریال تسهیلات برای صنایع کوچک تصویب شده است، گفت: امیدواریم اعطای این تسهیلات به صنایع بتواند علاوه بر افزایش ظرفیت آنها، بخشی از مشکلات تامین نقدیندگی آنها را نیز کاهش دهد. وی همچنین از ارائه مشوق‌های مالیاتی جدید به شهرک‌های صنعتی خبر داد و گفت: براساس ماده ۳۱ قانون رفع موانع تولید که به تصویب مجلس شورای اسلامی رسیده، واحدهای صنعتی که به بهره برداری می‌رسند، در مناطق برخوردار از ۵ سال معافیت مالیاتی و در مناطق محروم از ۷ سال معافیت بهره مند می‌شوند که به این مجموع ۲ سال معافیت مالیاتی به واحد هایی تعلق می‌گیرد که در شهرک‌های صنعتی مستقر می‌باشند. معاون وزیر صنعت معدن و تجارت همچنین با بیان اینکه در تامین برق به شهرک‌های صنعتی و آب رسانی با مشکل مواجه هستیم، اظهارداشت: وزارت نیرو به علت کمبود اعتبارات برای تامین برق شهرک‌ها در محدودیت قرار دارد. وی، حل مشکلات صنایع کوچک را نیازمند تعامل با همه وزارت خانه‌ها و دستگاه‌ها با عزمی گسترده و جدی دانست و گفت: امیدواریم با اجرای قانون رفع موانع تولید، مشکلات صنعت کاهش یابد.
