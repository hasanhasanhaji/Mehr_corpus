ارتش سودان جنوبی و شورشیان یک روز پس از امضای توافق صلح توسط سالوا کر رئیس جمهور، همدیگر را به شروع حملات و نقض توافق متهم کردند. به گزارش خبرگزاری مهر به نقل از رویترز، این دومین بار است که ارتش و شورشیان سودان جنوبی همدیگر را به شروع حملات متهم می‌کنند. در همین رابطه «ریک مشار» رهبر شورشیان سودان جنوبی گفت نیروهای دولتی به دو شهر تحت تصرف آنها حمله کردند. با این حال حال سخنگوی ارتش سودان این اتهامات را رد کرد و شورشیان را مسئول حمله دانست. سخنگوی ارتش سودان افزود: فرماندهان ارتش سیاست دولت را اجرا خواهند کرد و در صورت وقوع حمله از جانب شورشیان تنها از خود دفاع خواهند کرد. از سوی دیگر رهبر شورشیان با صدور بیانیه‌ای عنوان کرد: نیروهای دولتی به دو شهر تحت کنترل شورشیان در ایالت الوحده که شاهد شدیدترین درگیری‌ها به خاطر میادین نفتی است، حمله کردند. وی افزود: هدف حملات نیروهای دولتی تصرف بنادر ولایت الوحده است. سالوا کر، رئیس جمهوری سودان جنوبی برای پایان دادن به ۲۰ ماه جنگ داخلی مرگبار در این کشور زیر فشار بین المللی و تهدید تحریم ‌های سازمان ملل سرانجام با شورشیان توافق صلح امضا کرده است. مراسم امضای توافقنامه تقسیم قدرت تحت عنوان توافقنامه صلح سازش روز چهارشنبه در جوبا، پایتخت سودان جنوبی برگزار شد. ذدر این مراسم اوهورو کنیاتا، رئیس جمهوری کنیا، یووری موسونی، رئیس جمهوری اوگاندا، هایله مریم دسالین، نخست وزیر اتیوپی و تعدادی از نمایندگان دولت سودان حضور داشتند. گفتنی است روز سه شنبه، شورای امنیت سازمان ملل هشدار داده بود اگر رئیس جمهوری سودان جنوبی پیمان صلح با شورشیان را امضا نکند این نهاد بین المللی آماده «اقدام فوری» است
