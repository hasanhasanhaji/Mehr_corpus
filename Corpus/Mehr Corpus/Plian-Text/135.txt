گرگان - نماینده ولی فقیه در گلستان گفت: محو نشانه‌های کعبه خیانت بزرگ رژیم آل سعود است. به گزارش خبرگزاری مهر به نقل از پایگاه اطلاع رسانی نماینده ولی فقیه در استان گلستان، آیت الله سید کاظم نورمفیدی، در این دیدار با مدیریت حج و زیارت استان، با انتقاد از محو نشانه‌های مربوط به کعبه و اطراف آن توسط رژیم آل سعود، چنین کاری را بزرگترین خیانت این رژیم دانست و تاکید کرد: محو این نشانه‌ها موجب قطع پیوند مسلمانان با گذشته تاریخی شان شده است. آیت الله نورمفیدی افزود: نشانه‌های تاریخی، محسوس هستند و عوام و خواص، آن را درک می‌کنند، لذا موجب پیوند انسان با گذشته‌اش می‌شوند. وی قبرستان بقیع را یکی از نشانه‌های مربوط به کعبه دانست و خاطرنشان کرد: در این قبرستان، اصحاب نزدیک پیامبر (ص)، همسران ایشان و چهار نفر از ائمه معصومین (س) دفن هستند، اما هیچیک از صاحبان این قبور، مشخص نیستند. نماینده مردم استان گلستان در مجلس خبرگان رهبری تصریح کرد: این خیانت آل سعود، موجب قطع پیوند قلبی مسلمانان با گذشته تاریخی شان شده است. آیت الله نورمفیدی ادامه داد: کعبه مکانی است که پروردگار، آن را وسیله دعوت همه ادیان آسمانی برای گرایش به دین مبین اسلام قرار داد. وی با بیان اینکه یهودیان، مسیحیان و مسلمانان، خود را تابع حضرت ابراهیم (ع) می‌دانند و براین اساس، همه ما جزو ادیان ابراهیمی هستیم، اظهار کرد: مقام ابراهیم را باید در خانه کعبه جستجو کرد؛ لذا حضرت ابراهیم (ع) را هم باید در فریضه بزرگ اسلامی حج، پیدا کنیم. امام جمعه گرگان گفت: ذات اقدس الهی با این کار خواست به مردم بگوید که حضرت ابراهیم (ع) با ساختن خانه کعبه، از خودش اثری بجا گذاشت که برای یافتن آن باید به سمت اسلام بیایید. آیت الله نورمفیدی، اهمیت فریضه حج را مورد تاکید قرار داد و خاطرنشان کرد: مدیران و روحانیون کاروان‌ها فقط مسئولیت تامین شئونات سفر و انجام مناسک حج را برعهده ندارند، بلکه باید حجاج را با اهمیت سفر حج، آشنا کنند. نماینده ولی فقیه در استان گلستان تصریح کرد: دشمنان اسلام، تمام کشورهای خارومیانه را به جان هم انداخته اند و آنگاه به ریش همه می‌خندند، برای رسیدن به اهداف شوم خود نیز، گروه هایی را درست کرده اند تا به اسم اسلام، دست به خیانت و جنایت بزنند، لذا ذات اقدس الهی در فریضه حج، منافع امت اسلامی را مدنظر قرار داده است تا مسلمانان با درک وحدت بین خود، مانع تحقق دسیسه‌های دشمنان شوند. آیت الله نورمفیدی با بیان اینکه توطئه‌های دشمنان علیه جمهوری اسلامی ایران ادامه دارد، بر نقش مدیران و روحانیون کاروان‌ها بر آگاهی بخشی به حجاج و خویشتنداری زائران بیت الل الحرام، تاکید کرد.
