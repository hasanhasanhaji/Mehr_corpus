همدان- رئیس خانه کشاورز استان همدان گفت: طرح احیا و تعادل بخشی سفره‌های آب شجاعانه و مدبرانه است ومجریان آن باید قاطعانه حمایت شوند. به گزارش خبرنگار مهر، ابوالقاسم سوزنچی عصر سه شنبه در همایش توسعه و سرمایه گذاری استان همدان به افزایش بروکراسی اداری اشاره کرد و اظهار داشت: برخی مدیران میانی استان همدان تجربه لازم را ندارند. وی با بیان اینکه بحران آب تمام ایران را نشانه رفته استٰ و در این خصوص نباید به دنبال مقصر بگردیم چراکه همه مقصرهستند، ادامه داد: جهاد کشاورزی و اداره آب به دنبال متهم کردن یکدیگر هستند که باید آنها را با هم آشتی دهیم. رئیس خانه کشاورز استان همدان با بیان اینکه طرح احیا و تعادل بخشی سفره‌های آب شجاعانه و مدبرانه است که مجریان آن باید قاطعانه حمایت شوند، عنوان کرد: باید سیستم‌های آبیاری تحت فشار از آبیاری بارانی به قطره‌ای و زیرسطحی تغییر پیدا کند. سوزنچی با تاکید براینکه امروز خودکفایی بسیاری محصولات فقط خوراک تبلیغاتی است به نحوی که باید در تدوین تقویم هر محصول اندیشه حکمرانی آب دیده شود، بیان کرد: خشکسالی و بحران در برنامه ششم توسعه دیده نشده که حاکمیت باید دغدغه خود را در این زمینه بیان کند. وی با عنوان اینکه باید الگوی کشت مطابق با توان زمین اعمال شود، افزود: بهره‌های بانکی کمر کشاورزان را شکسته است. رئیس خانه کشاورز استان همدان با بیان اینکه حتی صندوق‌ها هم تسهیلاتی با سود ۱۴ تا ۱۷ درصد پرداخت می‌کنند و این به معنی ربا است که برکت را از مزارع برده است، بیان کرد: می‌توان جلوی بدتر شدن وضعیت بانک‌ها را به نفع کشاورزان گرفت و مشوق‌های سرمایه گذاری با وام‌های کم بهره و بلاعوض برای کشاورزان درنظر گرفت تا بهره وری آب موجود بالا رود.
