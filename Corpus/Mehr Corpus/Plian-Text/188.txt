کرمانشاه- سرمربی تیم فوتسال شاهین کرمانشاه گفت: تیم فوتسال شاهین کرمانشاه برای صعود به لیگ دسته یک باشگاه‌های کشور به حمایت هواداران نیاز دارد. حسین همتیان در گفتگو با خبرنگار مهر، اظهار داشت: در یکی از حساسترین بازی‌های حذفی فوتسال دسته ۲ باشگاه‌های کشور شاهین کرمانشاه عصر امروز میزبان شهریار است و برای صعود به لیگ یک به حمایت هواداران نیاز دارد. وی سالن قهر بنی هاشم (ع) را مکان برگزاری رقابت حساس میان دو تیم شاهین و شهریار عنوان و اظهار کرد: بازی سرنوشت ساز امروز در ساعت ۱۷ برگزار و برنده این رقابت جزء ۴ تیم مدعی خواهد بود. سرمربی تیم فوتسال شاهین کرمانشاه در ادامه بیان کرد: ۴ تیم برتر این دوره در دیدارهای رفت و برگشت به پیکار پرداخته و در نهایت ۲ تیم به لیگ یک صعود کرده و ۲ تیم در دسته ۲ باقی می‌مانند. وی با اشاره به مصدومیت ۳ بازیکن شاهین کرمانشاه افزود: با وجود مصدومیت چند تن از بچه‌ها در وضعیت آمادگی خوبی قرار داریم و بدون حاشیه و با تمرکز بر پیشرفت تیم در میدان حاضر خواهیم شد. همتیان افزود: شاهین کرمانشاه تنها تیمی است که با ۳۱ امتیاز به دور حذفی صعود کرد و امروز نیز با قدرت تمام نمایش زیبایی را اجرا خواهیم کرد. وی پیرامون حساسیت دیدار امروز دو تیم شاهین و شهریار گفت: این بازی باید برنده داشته باشد و به منظور جلب حمایت هوادران و ایجاد روحیه میان بازیکنان از مدارس فوتبال برای تماشای بازی دعوت به عمل آمده است.
