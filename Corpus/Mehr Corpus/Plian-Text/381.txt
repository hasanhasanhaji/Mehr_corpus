به گزارش خبرنگار مهر، احمد سعادتمند در واکنش به محرومیت باشگاه استقلال از سه پنجره نقل و انتقالات گفت: پرونده های زیادی در فیفا داشته ایم که از سنوات گذشته وجود دارد. در خصوص پرونده «بویان نایندوف» روز گذشته ایمیلی از فیفا دریافت کردیم که دو سوم مطالبات بویان که بالای ۹۰ درصد است، برای پرداخت قطعی شده است و برای مابقی آن در تلاش هستیم. مدیرعامل باشگاه استقلال در ادامه افزود: ۶۰۰ هزار تا هم باید به شفر پرداخت کنیم که هفته گذشته رای صادر و دیروز به ما ابلاغ شد و یک ماه فرصت دادند که بدهی وی را پرداخت کنیم. وی در پاسخ به این سوال که آیا فشاری برای محرومیت باشگاه استقلال در سه پنجره نقل و انتقالات وجود دارد یا خیر؟ گفت: فعلاً مشکلی برای زمان اعلام شده نداریم هر چند با توجه به نوسانات نرخ ارز، معضل بزرگی برای ما وجود دارد و این رقمها سنگین است اما تلاش می کنیم از طریق هییت مدیره و کارگزار، منابع را تامین کنیم. سعادتمند در پاسخ به این سوال که آیا منابع شایعات را پیگیری می کنید یا خیر؟ افزود: گروه حقوقی قوی برای بررسی تمام مذاکرات، قراردادها، پرداخت مطالبات بازیکنان داخلی و … در نظر گرفته ایم اما حجم این پرونده ها به قدری زیاد است که ما تابحال توانسته ایم در سه پرونده پیروز شویم.