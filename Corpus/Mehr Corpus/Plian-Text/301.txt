قهرمان جهان در رشته پرورش اندام بعد از تحمل یک دوره بیماری سه‌شنبه شب در بیمارستان آتیه تهران درگذشت. به گزارش خبرنگار مهر، بیت‌الله عباسپور قهرمان پرورش اندام جهان که از یک بیماری نادر (واسکولیت) رنج می‌برد و مدت‌ها با این بیماری دست و پنجه نرم می‌کرد، شامگاه سه‌شنبه در بیمارستان آتیه تهران درگذشت. واسکولیت به معنی التهاب و ورم رگ‌های خونی است. التهاب رگ‎ها می‎تواند موجب ورم دیواره رگ‎ها و در نتیجه کاهش جریان گردش خون و حتی انسداد رگ‎ها و عدم خون‎رسانی به بافت‌ها و اندام‎های مختلف بدن شود. این ورزشکار متولد ۱۳۵۸در بیجار و پرورش یافته در کرج و به سبب اخلاق نیک نیز زبانزد بود. وی ابتدا ورزش فوتبال را در سطح بالایی دنبال می‌کرد و در کنار آن به ورزش یوگا می‌پرداخت. اما به دلیل آسیب دیدگی در رقابتهای فوتبال مدتی با وزنه‌های ابتدایی سعی به قدرتمند کردن بدن خود کرد. در سال ۱۳۷۴ به پیشنهاد عمویش به باشگاه بدنسازی رفت که از همان روز اول به خاطر داشتن بدنی ورزیده و عضلانی مورد توجه مربی باشگاه قرار گرفت. وی در سن ۱۶ سالگی برای اولین بار در مسابقات جوانان کرج شرکت کرد و پس از آن در مسابقات مختلف شرکت و موفق به کسب عناوین متعدد قهرمانی شد. مرحوم عباسپور تنها ایرانی است که به مسابقات فینال مستر المپیا، معتبرترین تورنمنت بین‌المللی پرورش اندام راه یافته و جدای آن نیز بارها در سطوح ملی و بین المللی افتخار کسب کرده است. نقره مسابقات کشوری سال ۱۳۷۹ در اصفهان، قهرمان سال ۱۳۸۲ ایران، قهرمان سال ۲۰۰۳ مسابقات جهانی IFBB هندوستان، مقام سوم مسابقات جهانی ۲۰۰۵ IFBB چین، مقام اول مسابقات ۲۰۰۷ آسیایی چین، مقام اول مسابقات ۲۰۰۸ آسیایی هنگ کنگ و جهانی بحرین در همین سال، مقام دوم مسابقات آسیایی ۲۰۰۹ تایلند، مقام مسابقات ۲۰۱۰ آسیایی تهران از جمله عناوین وی در ورزش آماتور بود. وی از سال ۲۰۱۲ وارد دنیایی حرفه‌ای شد و در همان سال در مسابقات «فیبو پاور آلمان» مقام چهارم، در همان سال در مسابقات مستر اروپا (اسپانیا) مقام سوم، در سال ۲۰۱۳ و مسابقات نوردیک پرو (فنلاند) مقام اول، بازهم همان سال در مسابقات مستر المپیا (لاس وگاس) عنوان هفدهم مشترک را کسب کرد. آن مرحوم در سال ۲۰۱۴ بسیار پرکار بود و در هفت مسابقه مهم شرکت کرد. در مسابقات آرنولد کلاسیک (برزیل) مقام نهم، در مسابقات حرفه‌ای سوپر نمایش اروپا (دالاس) عنوان چهارم، در مسابقات حرفه‌ای نیویورک مقام سوم، در مسابقات حرفه‌ای تامپا عنوان پنجم، در مسابقات مسترالمپیا ردهٔ بدنسازان ۲۱۲ پوندی رتبه پنجم و مسابقات حرفه‌ای گرند پریکس (سئول) مدال برنز را کسب کرد تا لقب دومین بدنساز قرن ایران بعد از علی تبریزی را از آن خود کند. گروه ورزشی مهر درگذشت این ورزشکار با اخلاق به خانواده، دوستان و جامعه ورزش کشور تسلیت عرض می‌کند.
