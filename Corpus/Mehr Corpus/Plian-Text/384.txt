به گزارش خبرنگار مهر، حجت الاسلام حسن روحانی رییس جمهور صبح امروز( چهارشنبه) در جلسه هییت دولت با بیان اینکه در ایام پایانی تیر ماه یکی از مسایل مهم و تاریخی ما توافق بین المللی میان ایران و شش کشور قدرتمند جهان بود که در پنجمین سالگرد آن قرار داریم، اظهار داشت: اساس این حرکت دیپلماتیک بر این مبنا بود که ما برای جهانیان ثابت کنیم ایران کشوری صلح طلب است و پروژه ای که سالیان دراز آمریکایی ها و صهیونیست ها به دنبال آن بودند و آن پروژه امنیتی سازی برای جمهوری اسلامی ایران بود، نشان دهیم که این پروژه بی اساس و بی اعتبار است. وی عنوان کرد: از آغاز این حرکت، یک مثلث شومی با این حرکت مخالف بود که شامل صهیونیزم، ارتجاع و تندروهای آمریکا می شد و همه تلاش آنها در آغاز این بود که چنین توافقی به نتیجه نرسد. حتی صهیونیست ها وسط مذاکرات به اروپا رفتند. یکی از سران ارتجاع به اروپا رفت برای اینکه توافقات را برهم بزنند. رییس جمهور تصریح کرد: البته تاخیر ایجاد کردند و قرار بود توافق نهایی ما آذر ۹۳ نهایی شود اما این را تاخیر انداختند و موکول کردند به تیر ۹۴ اما برای اینکه این توافق را کلاً نابود کنند ناموفق بودند و همین مثلث شوم روند خود را ادامه داد. مخصوصاً در سال ۹۵ شاهد بودند ایران، منطقه و دوستان ایران دارند از این توافق منتفع می شوند بنابراین با قدرت بیشتری به میدان آمدند.