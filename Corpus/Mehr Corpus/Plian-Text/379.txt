مدیر فروش فیلم «محمد رسول الله (ص)» از سه سانس فوق العاده برای این فیلم در پردیس سینما آزادی خبر داد و تاکید کرد این اثر سانس فیلم‌های روی پرده را در هیچ سالنی نگرفته است. همایون خزاعی فر مدیر فروش موسسه «نور تابان» درباره استقبال مردم از فیلم «محمد رسول الله (ص)» در نخستین روز از اکران به خبرنگار مهر گفت: براساس اطلاعات موجود میزان استقبال از فیلم «محمد رسول الله (ص)» در نخستین روز اکران (پنجشنبه ۵ شهریور ماه) در تهران و شهرستان خوب بوده و به دنبال استقبال مردمی نمایش این فیلم سینمایی در پردیس «آزادی» به سه سانس فوق العاده رسید. هیچ سانسی از هیچ فیلمی گرفته نشده است وی در پاسخ به اینکه برخی از کارگردان هایی که فیلم روی پرده دارند نسبت به کم شدن سانس‌های نمایش آثارشان و اختصاص آنها به فیلم «محمد رسول الله (ص)» معترض هستند، بیان کرد: سینماها بر اساس میزان استقبال مردم سانس‌های خود را کم و یا زیاد می‌کند و طبیعتا استقبال از فیلم سینمایی «محمد رسول الله (ص)» و همچنین مدت زمان طولانی فیلم باعث ایجاد تغییراتی در نمایش آثار روی پرده شده و طبق قانون هیچ سانسی از هیچ فیلمی کسر نشده است. مدیر فروش موسسه نور تابان افزود: آنچه در فضاهای مجازی درباره کم شدن سانس فیلم‌های روی پرده و اختصاص آن به فیلم «محمدرسول الله (ص) مطرح می‌شود یک بازی تبلیغاتی است. قرارداد بین پخش‌کننده «قندون جهیزیه» و سینما آزادی به شکل کامل اجرا شده است وی تصریح کرد: یکی از اعتراض‌های مطرح شده از سوی کارگردان «قندون جهیزیه» و درباره کم شدن سانس‌های این فیلم در سینما آزادی است ولی طبق بررسی‌های انجام شده متوجه شدیم که هر آنچه در قرارداد بین پخش‌کننده و سینما آزادی عنوان شده، به شکل کامل به مرحله اجرا درآمده است. خزاعی فر در پایان گفت: همچنین رضا سعیدی پور مدیر سینما آزادی پیش از این در پاسخ به شائبه پیش آمده عنوان کرده بود که فیلم سینمایی «قندون جهیزیه» در ۵ سانس به نمایش آمده بود که دو سانس آن اضافه بر قرارداد به آن اختصاص یافته بود که پس از اکران فیلم «محمد رسول الله (ص)» نمایش این فیلم به ۳ سانس قانونی خود برگشته است. اکران فیلم «محمد رسول الله (ص)» ساخته مجید مجیدی صبح روز گذشته ۵ شهریورماه در سراسر کشور اکران شد و همزمان با اکران این فیلم سینمایی در ایران، به عنوان فیلم افتتاحیه سی و نهمین جشنواره فیلم مونترال در کانادا روی پرده رفت. همچنین در اولین روز نمایش فیلم محمد رسول الله (ص) در تهران فروش فیلم به رقمی بیش از ۱۷۰ میلیون تومان فقط در تهران رسید. براساس این گزارش این فیلم در تهران در ۴۰ سالن سینما به نمایش در آمده است. همچنین فروش این فیلم در سینماهای شهر مشهد معادل ۲۰ میلیون تومان است که ۱۴ میلیون تومان از این فروش متعلق به سینما هویزه مشهد است همچنین در اصفهان فروش فیلم به رقمی معادل ۱۰ میلیون تومان رسیده است.
