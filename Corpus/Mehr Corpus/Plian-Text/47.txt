رئیس کمیسیون اصل ۹۰ اظهار داشت: توافق هسته‌ای یک قرارداد بین المللی محسوب شده و مشمول اصل ۷۷ قانون اساسی است و دولت باید لایحه‌ای به مجلس ارائه دهد تا مجلس نقش خود را در بررسی توافق هسته‌ای ایفا کند. محمدعلی پورمختار در گفتگو با خبرنگار مهر در خصوص لزوم تصویب توافق هسته‌ای در مجلس گفت: دو رویکرد در این خصوص وجود دارد: اول رویکرد قانون الزام دولت به حفظ دستاوردهای هسته‌ای که این قانون اشاره مستقیم و الزام آوری به تصویب توافق هسته‌ای در مجلس نکرده است. نماینده مردم بهار و کبودر آهنگ در مجلس شورای اسلامی ادامه داد: در آن قانون مستند بر اصل ۷۷ و ۱۲۵ قانون اساسی، وزارت خارجه ملزم شده است که گزارشی از توافق هسته‌ای به مجلس ارائه کند، این گزارش پس از توافق توسط وزیر امور خارجه به مجلس ارائه شد. وی ادامه داد: برخی از نمایندگان معتقدند طبق قانون الزام، وزیر امور خارجه فقط باید در این خصوص گزارشی به مجلس ارائه دهد و اصل موضوع بررسی توافق هسته‌ای بر اساس این قانون به شورای عالی امنیت ملی سپرده شده است. رئیس کمیسیون اصل ۹۰ مجلس شورای اسلامی در تشریح دیدگاه دوم گفت: طبق اصل ۷۷ باید همه تعهدات و موافقت نامه‌های بین المللی در مجلس تصویب شود. وی در بررسی تشریفات قانونی تصویب موافقت نامه‌های بین المللی در مجلس گفت: دولت باید این موافقت نامه‌ها را به صورت لایحه به مجلس ارائه کند که تاکنون این اقدام از سوی دولت صورت نگرفته است و فقط گزارشی از متن برجام به مجلس ارائه شده است. پورمختار تصریح کرد: طبق اصل ۷۷ دولت باید متن برجام را به صورت لایحه به مجلس ارائه کند تا در صحن علنی بررسی شود. وی ادامه داد: صرف گزارش وزیر امور خارجه به مجلس لایحه محسوب نشده و موجبی برای بررسی مجلس چه در صحن علنی و چه در کمیسیون ویژه نخواهد شد. رئیس کمیسیون اصل ۹۰ اظهار داشت: توافق هسته‌ای یک قرارداد بین المللی محسوب شده و مشمول اصل ۷۷ قانون اساسی است و دولت باید لایحه‌ای به مجلس ارائه دهد تا مجلس نقش خود را در بررسی توافق هسته‌ای ایفا کند.
