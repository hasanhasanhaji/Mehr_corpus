سرمربی تیم فوتبال سپاهان گفت: برای سه امتیاز به زمین رفته بودیم که خوشبختانه توانستیم با این بازی را با پیروزی پشت سر بگذاریم. به گزارش خبرنگار مهر، حسین فرکی پس از پیروزی ۲ بر یک تیمش برابر سایپا در هفته پنجم از رقابتهای فوتبال لیگ برتر، ضمن بیان مطلب فوق گفت: همانطور که پیش از این اعلام کرده بودم برای سه امتیاز مقابل سایپا قرار گرفتیم و توانستیم با یک بازی قابل قبول این مسابقه را با پیروزی پشت سر بگذاریم. وی در ادامه افزود: بازیکنان من به خوبی توانستند وظایفشان را انجام دهند و در پایان برنده این مسابقه بشوند. سرمربی تیم فوتبال سپاهان همچنین تصریح کرد: با این پیروزی ما توانستیم با ۱۳ امتیاز به تعطیلات لیگ برویم و در این مدت هم تمریناتمان را پیگیری می‌کنیم تا با آغاز لیگ شروع خوبی داشته باشیم. وی در رابطه با جدایی احسان حاج صفی اظهار کرد: حاج صفی ویزایش را گرفته و تا آنجا که من می‌دانم قرار است به آلمان برود و از ما جدا شود. فرکی در پاسخ به این پرسش که آیا با جدایی حاج صفی مخالفت نکردید؟، خاطرنشان کرد: ما چندین بازیکن خوب داریم که احسان هم یکی از آنها بود. وی در خصوص اینکه سپاهان اولین مسابقه خارج از خانه‌اش در لیگ پانزدهم را برگزار کرد، اینگونه توضیح داد: بعد از بازی پیشین سپاهان این اطمینان داده شد که در این مسابقه هم به موفقیت برسیم و امروز توانستیم به آن عمل کنیم. نباید بازی خارج و داخل خانه با هم فرقی داشته باشد و سپاهان همان بازی که در اصفهان به نمایش می‌گذارد، را در سایر شهرها نیز می‌تواند انجام دهد. سرمربی تیم فوتبال سپاهان در پایان گفت: برای تیمی مانند سپاهان بازیکنانش باید بدانند که موفقیت به توانایی بازیکنان بستگی دارد و توانایی بازیکنان در خارج و داخل خانه فرقی نمی‌کند.
