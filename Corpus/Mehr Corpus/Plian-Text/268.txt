چالوس - رئیس اداره امور مالیاتی چالوس از قرار گرفتن ۳۰ شغل زیر پوشش صندوق مکانیزه فروش در شهرستان خبر داد. به گزارش خبرنگار مهر، عباس پاشا ظهر شنبه در نشست خبری با خبرنگاران با اشاره به طرح جامع مالیاتی که فاز اول آن با نام پی اس دی در سال ۹۳ استارت خورد گفت: در این طرح فضا از حالت سنتی قبل خارج شده است. رئیس اداره امور مالیاتی شهرستان چالوس با بیان اینکه، اکنون نظارت کاملا مستقیم انجام می‌گیرد تصریح کرد: در این طرح، اشتباهات وتخلفات به حداقل رسیده است. پاشا با بیان این مطلب که دریافت اظهار نامه‌های مالیاتی ۱۰۰ درصد الکترونیکی شده است گفت: اکنون روند اداره مالیاتی ۱۰۰ درصد الکترونیکی شده و پرداخت هم الکترونیکی است و هرشخص حتی از منزل خود می‌توانند مالیات پرداخت کند. وی اظهارداشت: از سال ۹۲ سازمان صنعت، معدن و تجارت برای کلیه مغازه داران صندوق مکانیزه فروش در نظر گرفت تا تمامی فعالیتها مشخص شود و این اقدام با همکاری اتاق اصناف در هر سال ۱۰ شغل را پوشش می‌دهد. وی تصریح کرد: براین اساس در قانون برنامه ۵ مقرر شد اگر کسی صندوق مکانیزه نگذارد از معافیت مالیاتی برخوردار نمی‌شود و هم اکنون ۳۰ شغل زیر پوشش این طرح قرار دارند. رئیس اداره مالیاتی شهرستان چالوس گفت: افرادی که کد اقتضادی آنها به ۴۵ نرسیده باید برای تکمیل ثبت نام اقدام کنند و تمامی ادارات باید لیست حقوقی خود را ۱۰۰ درصد الکترونیکی کنند. پاشابا اشاره به مالیاتهای پرداختی در سال ۹۳ به شهرداریهای منطقه گفت: در سال ۹۳ حدود سه میلیارد و ۱۰۰ میلیون تومان به شهرداری چالوس، ۴۳۰ میلیون شهرداری هچیرود و ۳۰۰ میلیون شهرداری مرزن آباد پرداخت شده است تا برای عمران، فضا سازی و آسفالت شهر استفاده کنند، همچنین یک میلیارد و ۴۳۰ میلیون تومان به کل دهیاریها تعلق گرفت. وی گفت: دراین چهار ماه تاکنون ۸۴۰ میلیون تومان به شهرداری چالوس، ۱۳۳ میلیون به شهرداری هچیرود و۸۴ میلیون تومان به شهرداری مرزن آباد و ۴۰۰ میلیون تومان به کل دهیاریها داده شده است و تاکنون ۹۳ درصد افراد اظهار نامه مالیاتی خود را تحویل دادند.
