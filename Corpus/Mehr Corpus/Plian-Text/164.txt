اردبیل- با تصویب اعضای شورای شهر اردبیل از هفته دولت تا هفته دفاع مقدس عوارض شهرداری اردبیل ۲۰ درصد تخفیف خورد. به گزارش خبرنگار مهر، شامگاه چهارشنبه در جلسه شورای شهر نامه شهرداری اردبیل مبنی بر تخفیف ۲۰ درصد عوارض شهرداری در بازه زمانی اول شهریور ماه لغایت ۱۰ مهر ماه سال جاری مورد بررسی قرار گرفت. در این نامه که پرداخت نقدی تا ۵۰ درصد عوارض و پرداخت تقسیطی مابقی مبلغ تا پنج قسط مطرح شده بود با تصویب شورای شهر مورد تائید قرار گرفت. این تخفیفات شامل تمامی مطالبات شهرداری به استثنای اجاره بها، مستغلات، ارزش افزوده کارخانجات و هزینه حفاری است و به مدت ۴۰ روز در مدت زمان اعلام شده اعمال خواهد شد. شهردار اردبیل در این جلسه با بیان اینکه تخفیفات عوارض در این بازه زمانی از سال به روال سال‌های قبل انجام می‌شود، تصریح کرد: هدف تشویق شهروندان در پرداخت بدهی است. حمید لطف اللهیان تاکید کرد: تخفیف متقاضی از روز مراجعه به شهرداری اعمال شده و بعد از پرداخت نقدی تا سقف ۵۰ درصد از مبلغ عوارض مابقی به صورت تقسیطی که قسط اول یک ماه بعد از زمان پرداخت است دریافت خواهد شد. در این جلسه عضو شورای اسلامی شهر اردبیل نیز با ابراز مخالفت با طرح تخفیف شهرداری گفت: چطور می‌شود ما برای فردی که تقاضا می‌دهد تخفیف قائلیم و برای کسی که نمی‌تواند تقاضا دهد برنامه‌ای نداریم. رحیم آقازاده با تاکید به اینکه سال‌ها است طرح ممیزی در اردبیل اجرا نمی‌شود، متذکر شد: شهرداری مطالبات قابل توجهی در سطح شهر دارد که گاها در خفا مانده و برای احقاق آن اقدام نمی‌شود. وی با با بیان اینکه در شهرداری‌های مناطق به اندازه کافی نیرو وجود دارد، خواستار پیگیری مطالبات شهرداری شد. وی حفظ جایگاه رفیع شورای شهر را نیازمند انسجام بین اعضا دانست و تاکید کرد: شورا باید با تفکر و دلسوزانه برنامه‌های خود را پیش برد و تنها با تعقل و تفکر می‌تواند در دستیابی به اهداف خود موفقیت حاصل کند. عضو شورای اسلامی شهر اردبیل تاکید کرد: نگاه توام با حسادت و تخریب در بین اعضای شورا به زیان خود شورا تمام می‌شود وتنها راهکار احیای شورا دوری از تخریب و تضعیف است.
