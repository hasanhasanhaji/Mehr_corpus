اراک- عملیات اجرایی تقاطع غیر همسطح میدان امام حسن (ع) اراک، همزمان با حضور وزیر اطلاعات در اراک آغاز شد. به گزارش خبرنگار مهر، بعد از ظهر جمعه با حضور حجت الاسلام سید محمود علوی، وزیر اطلاعات در اراک، پروژه تقاطع غیرهمسطح میدان امام حسن (ع) اراک که شامل یک مسیر زیرگذر در سه لاین رفت و برگشت بوده و برای سهولت در تردد وسائل نقلیه‌ای که از شمال به جنوب و برعکس اراک حرکت می‌کنند برنامه ریزی شده، کلنگ زنی و عملیات احداث آن آغاز شد. وزیر اطلاعات در حاشیه آغاز این عملیات کلنگ زنی گفت: در حال حاضر مدیریت و خدمات جهادی یکی از نیازهای کشور بوده و نیز شعار و برنامه دولت است که به عنوان ایده از سوی دولت یازدهم مطرح شد. حجت الاسلام علوی اظهار داشت: خدمت به مردم نوعی عبادت تلقی شده و باید گفت که مردم ما همان دلاورانی هستند که در دوران هشت سال دفاع مقدس از عزیزترین سرمایه‌های خود که همان فرزندانشان بود گذشته و آنها را تقدیم انقلاب اسلامی کرده و همیشه در صحنه حاضر هستند و از این رو خدمت به آنها واجب و لازم است. وی افزود: آغاز عملیات اجرایی این پروژه در هفته دولت و دهه کرامت مایه افتخار بوده و با اجرایی شدن کامل آن رانندگانی که در کشور درزمینه حمل و نقل فعالیت می‌کنند با ایمن‌تر شدن مسیرها شرایط بهتری در محورها برای آنها ایجاد می‌شود. حجت الاسلام علوی با اشاره به تحریم‌های کشور اظهار داشت: اگر شرایط تحریم برای هر کشور دیگری به وجود آمده بود، مردم آن را پس می‌زدند اما مردم کشور ما با شرایط تحریم به خوبی کنار آمدند. وی افزود: تحریم‌ها شاید در مسائل اقتصادی سبب ایجاد سختی شدند اما به دنبال خود توانستند نوعی اراده در مردم به وجود بیاورند که این یکی از مهمترین ارزش‌های نظام است.
