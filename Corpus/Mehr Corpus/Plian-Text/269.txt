برگزاری نشست بین شهرداری‌های کلان شهرهای کشور باعث ایجاد وحدت رویه بین آن‌ها می‌شود. به گزارش خبرگزاری مهر، نوروزی دبیر کمیته حقوقی شهرداری‌های کلان‌شهرهای کشور و مدیرکل حقوقی شهرداری تهران اظهار داشت: ما اولین دوره آموزش مدیران و کارشناسان حقوقی شهرداری‌های کلان شهرهای کشور را با هدف دانش افزایی حقوقی مدیران و کارشناسان حقوقی کلان شهرهای کشور و ایجاد وحدت رویه بین آن‌ها در تهران برگزار کردیم. نوروزی هدف نهایی از برگزاری نشست کلان شهرها را توسعه آن‌ها دانست و گفت: در بخش حقوقی این توسعه در قالب قوانین و مقررات اجرایی تعریف می‌شود. وی هدف دیگر برگزاری نشست میان کلان شهرهای کشور را تفسیر، تسریع و وضع قوانین جدید دانست و تاکید کرد: چنین قوانینی برای گردش امور در کلان شهرها ضروری است. دبیر کمیته حقوقی شهرداری‌های کلان‌شهرهای تهران افزود: کاهش دعاوی و چالش‌های حقوقی، استیفای حقوق شهر و شهروندان در برابر افراد و دستگاه‌های مختلف، تسهیل گردش امور حقوقی به شهرداری‌های کلان شهرها و قانون محوری از جمله دیگر اهدافی است که از نظر دبیر کمیته حقوقی شهرداری‌های کلانشهرهای کشور و مدیرکل حقوقی شهرداری تهران عامل برگزاری اولین دوره آموزش مدیران و کارشناسان حقوقی شهرداری‌های کلان شهرهای کشور بوده است. دکتر نوروزی با بیان این که تصمیمات و اقدامات شهرداری‌ها باید بر محور و مبنای قانون باشد، عنوان داشت: برای این که به این هدف برسیم، برنامه هایی از جمله تعامل با مجلس (کمیسون قضایی) با هدف رفع خلاهای قانونی و تنظیم قوانین را همواره در دستور کار قرار داده ایم. تعامل موثر با دستگاه قضایی برای استیفای حقوق شهر و شهروندان از جمله دیگر اقداماتی است که به گفته دکتر نوروزی انجام می‌شود. وی درباره هدف سوم یعنی رفع مشکلات اجرایی قوانین نیز گفت: ارائه مشاوره و راهنمایی به مدیران شهرداری‌های کلان کشورها جهت اتخاذ بهترین تصمیم‌های قانونی، دیگر هدفی است که ما در برگزاری نشست بین کلان شهرها دنبال می‌کنیم. مدیرکل حقوقی شهرداری تهران با عنوان این مطلب که این اولین دوره آموزش کارشناسان حقوقی شهرداری‌های کلان شهرهای کشور است، خاطرنشان کرد: این کلاس‌ها به منظور دانش افزایی و انتقال تجربیات صورت می‌گیرد و ما قبل از برگزاری این نشست درباره مهمترین موضوعات مورد بررسی، مکاتباتی را با کلان شهرها انجام داده ایم. وی درباره اهمیت ایجاد وحدت رویه در بین شهرداری‌های کلان شهرها نیز گفت: وقتی محکمه‌ای یک رای را صادر می‌کند اگر این رای به ضرر شهرداری باشد، وکلا این رای را در همه نقاط کشور ارائه می‌دهند و تکرار این امر به زیان شهرداری‌های کلان شهرها خواهد بود، در نتیجه ضروری است که با ایجاد وحدت رویه در بین کلان شهرهای کشور، مانع از زیان دهی به آن‌ها شویم.
