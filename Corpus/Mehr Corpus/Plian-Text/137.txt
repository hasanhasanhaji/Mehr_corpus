ساری - مدیر حج و زیارت مازندران گفت: امسال سه هزار و ۱۴۰ زائر استان به سفر حج تمتع اعزام و مشرف می‌شوند. به گزارش خبرنگار مهر، حبیب الله ساداتی صبح پنجشنبه در نشست با اصحاب رسانه در ساری در آستانه هفته حج و اعزام زایرین حج تمتع با اشاره به اینکه اعزام زائران مازندران یکم تا ششم شهریور از فرودگاه ساری انجام می‌شود، اظهار داشت: زمان برگشت این زائرین ششم تا ۱۲ مهر خواهد بود. وی با اعلام اینکه تاکنون ۱۰ جلسه برای آموزش زوار انجام شده است، افزود: علاوه بر این، آموزش‌های بیشتری در مدینه به این زائران داده می‌شود و آموزش میدانی برای زایران مازندرانی ۷ تا ۹ مردادماه در اردوگاه دانش آموزی بادله ساری برگزار می‌شود. وی با اعلام اینکه زائران باید همواره هدف، همکاری و هشیاری را در سفر به خانه خدا در نظر داشته باشند، اذعان داشت: در حج تمتع سال جاری ثبت نام کنندگان سال ۸۴ اعزام می‌شوند و در حال حاضر ثبت نام جدید صورت نمی‌گیرد. مدیر حج و زیارت مازندران با اشاره به اینکه ۲۵ هزار زائر از سال ۸۵ و ۶۰ هزار در نوبت اعزام مانده اند، افزود: یاوران حجاج و همکاران افتخاری در حج سال جاری به زائران خدمات رسانی می‌کنند. ساداتی با بیان اینکه به دلیل مسائل پیش آمده از ۵۰ هزار زائر حدود ۲۵ هزار نفر از مازندران به عمره مفرده اعزام شدند، تصریح کرد: مازندران پس از تهران، اصفهان و خراسان رضوی بیشترین اعزام به عمره مفرده را دارد. وی خواستار کاهش خرید اجناس از سوی زائران در مکه شد، گفت: چرا که صدور ارز کمتر موجب تراز بازرگانی مثبت در کشور خواهد شد. ساداتی با بیان اینکه در سال گذشته ۳۴ هزار نفر از استان مازندران به عتبات عالیات اعزام شدند، اظهار داشت: همچنین اربعین حسینی شاهد حضور میلیون‌ها ایرانی در کربلای معلی بودیم. وی با اشاره به اینکه ثبت نام جدید عتبات عالیات از ۱۹ لغایت ۲۵ مرداد ادامه دارد، افزود: سایت رسمی ثبت نام عتبات عالیات www. hajatabat. ir است. ساداتی با بیان اینکه در حال حاضر اعزام به کشور سوریه صورت نمی‌گیرد، افزود: با اقدامات صورت گرفته تا سه ماه آینده وضعیت اعزام به این کشور مشخص خواهد شد. وی در بحث مواد مخدر، اذعان داشت: سال گذشته در سفر عمره مفرده حدود ۶۰ نفر در فرودگاه ساری دستگیر شدند. ساداتی به سیستم سانفا که بصورت آنلاین تمام خدمات حج و زیارت ارائه می‌شود و گفت: ۹۷ درصد زائران مازندرانی از خدمات حج و زیارت استان اعلام رضایت داشتند. وی بیان کرد: برای هر ۲۵۰ زائر یک پزشک و برای آسایش بانوان زائر پزشک زن نیز با کاروان‌ها اعزام می‌شوند.
