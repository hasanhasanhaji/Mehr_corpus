با وجود بیش از ۱۰ هزار طلبه، کلنگ ساخت نخستین حوزه علمیه در منطقه پردیسان به زمین زده شد. به گزارش خبرنگار مهر، منطقه پردیسان که به محله مسکن مهر در قم شهرت دارد، با وجود برخورداری بیش از ۱۰ هزار طلبه علوم دینی، از حوزه علمیه محروم است. اگرچه پردیسان با معضلاتی همچون خیابان‌های کم عرض و باریک، نامناسب بودن راه دسترسی، کمبود فضاهای آموزشی و ورزشی، کمبود فضای سبز و مکان‌های تفریحی، مشکلات شهرسازی و نبود معماری اسلامی و ده‌ها معضل دیگر مواجه است، اما کمبود زیرساخت‌های توسعه فرهنگ دینی از جمله مساجد و مراکز دینی و نبود حوزه علمیه یکی از دغدغه‌های مهم ساکنان این منطقه محسوب می‌شود. طلاب پردیسان - که به گفته موسس تنها حوزه علمیه در این منطقه- تعدادشان از ۱۰ هزار نفر فراتر می‌رود در ایام تشکیل کلاس‌های حوزه، مجبورند هر روز مسافت ۸ کیلومتری پردیسان تا قم را رفت و آمد کنند. این در حالی است که برخی اساتید حوزه علمیه قم - در پرونده بررسی آسیب‌های نظام آموزشی حوزه که در خبرگزاری مهر منتشر شد، معتقدند بسیاری از طلبه‌ها به دلیل رفت و آمدهای زیاد و نبود زمان کافی، فرصت لازم برای مباحثه و دیگر سنت‌های اصیل حوزه را ندارند و حتی در بسیاری از کلاس‌ها غیبت دارند. ساخت حوزه کلید خورد با مشکلاتی که برای طلاب و جوانان علاقه مند به تحصیل در حوزه وجود دارد، ساخت حوزه علمیه در پردیسان دور از دسترس نبود. حالا با کلنگ زنی ساخت نخستین حوزه علمیه در این منطقه، طلاب پردیسان باید منتظر خبرهای خوش از این اتفاق مهم باشند. موسس حوزه علمیه ۱۴ معصوم علیه السلام پردیسان، حجت‌الاسلام والمسلمین سیدحسین میرمومنی است که سابقه درخشانی در ساخت چندین حوزه علمیه در استان‌های کشور دارد. میرمومنی امام جمعه کهک‌ او که همزمان ساخت حوزه علمیه در شهر کهک از توابع استان قم را آغاز کرده، در تشریح جزئیات ساخت حوزه علمیه ۱۴ معصوم علیه السلام گفت: این حوزه علمیه در زمینی به مساحت هشت هزار مترمربع ساخته می‌شود. امام جمعه کهک افزود: زمین این بنای حوزوی از سوی مسکن و شهرسازی اختصاص یافته و نقشه ساخت حوزه علمیه آماده شده و ما به دنبال انتخاب پیمانکار برای آغاز ساخت این حوزه هستیم. به گفته حجت‌الاسلام میرمومنی در ساخت این حوزه علمیه فضاهایی همچون کلاس‌های درس، خوابگاه، استخر، مسجد و امکانات مرتبط پیش بینی شده است. خیرین کمک کنند تهیه منابع مالی برای ساخت مراکز دینی و حوزوی به دلیل کمبود منابع مالی دولتی همواره یکی از دغدغه‌های بانیان این مراکز است اما حجت‌الاسلام میرمومنی با پشتوانه یکی از خیران نیکوکار، عملیات ساخت این حوزه علمیه را آغاز کرده و امیدوار است که ادامه ساخت این مرکز حوزوی با مشارکت سایر خیران روی زمین نماند. حجت‌الاسلام میرمومنی گریزی به آسیب‌های فرهنگی در پردیسان به دلیل جمعیت انبوه ساکن در این منطقه و آپارتمان نشینی خانواده‌ها زد و ابراز امیدواری کرد که با توسعه مراکز دینی و حوزوی و گسترش فعالیت‌های فرهنگی حوزه دین، اشتیاق جوانان به حضور در این مراکز بیشتر شود و فعالیت‌های فرهنگی و تبلیغی حوزه علمیه بر اصلاح سبک زندگی شهروندان تاثیر بگذارد. در حال حاضر حدود ۱۳۰ هزار نفر در منطقه پردیسان قم سکونت دارند اما چشم انداز تعریف شده برای این منطقه حکایت از سکونت ۳۰۰ هزار نفر در این منطقه دارد.
