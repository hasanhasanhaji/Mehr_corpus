نماینده مردم تهران از غربالگری استیضاح‌ها توسط هیات رئیسه مجلس، انتقاد و بر لزوم ارائه لایحه «برجام» از سوی دولت به مجلس تأکید کرد. به گزارش خبرنگار مهر، در جلسه علنی امروز مجلس شورای اسلامی روح الله حسینیان نماینده مردم تهران در تذکر شفاهی با بیان اینکه به نحوه مدیریت مجلس اعتراض دارم گفت: امروز چهار نفر به عنوان موافق و مخالف طرح صحبت کردند، اما در اصل به جای موافقت و مخالفت تذکر دادند ولی کسی ایراد نگرفت که چرا خارج از دستور صحبت می‌کنید. وی افزود: در صحن علنی مجلس به محض اینکه آقایان کوچک زاده یا رسایی حرفی می‌زنند، مدیریت مجلس به آنها حمله می‌کند؛ ما حرف داریم و می‌خواهیم صحبت کنیم، چرا اینگونه عمل می‌کنید؟ اگر به این نتیجه رسیده اید که مخالفید یا منتقدین توافق حرفی نزنند برای این کار طرحی بدهید و چسب هم بخرید تا به دهان ما بچسبانید. نماینده مردم تهران در مجلس ادامه داد: در استیضاح‌ها غربالگری می‌کنید، حدود ۲۰-۳۰ نفر از نمایندگان یک استیضاح را امضا کرده و به هیات رئیسه مجلس دادند اما هیات رئیسه اجازه نمی‌دهد که این استیضاح مطرح شود. حسینیان ادامه داد: این نوع مدیریت مجلس ما را به تنگ آورده و باعث می‌شود، روزی حرفی بزنیم که باعث ناراحتی همگان شود. هیات رئیسه و رئیس مجلس باید از شأن مجلس دفاع کنند. وی گفت: رئیس جمهور سابق به دلیل آنکه گفته بود «مجلس در راس امور نیست» نقد شد، اما امروز رئیس جمهور مجلس را به کنار زده و اجازه طرح مسائل را نمی‌دهد، به جای اینکه برای مسئله توافق لایحه‌ای به مجلس بفرستد می‌ایستد و هیات رئیسه هم از آن حمایت می‌کند. باهنر: در صورت جمع‌بندی مجلس، دولت موظف به ارائه لایحه برجام است در ادامه، محمدرضا باهنر نایب رئیس دوم مجلس شورای اسلامی که ریاست جلسه را برعهده داشت در پاسخ به این تذکر گفت: این نکته را چرا برخوردهای مخالف با نمایندگان صورت می‌گیرد قبول دارم، اما اینکه کسی به عنوان مخالف یا موافق ثبت‌نام کند و تذکر دهد آیین نامه‌ای نیست. وی افزود: آقای رسایی امروز به عنوان مخالف لایحه انتقال محکومان وقت گرفت، ولی تذکر داد و یک جمله هم به عنوان مخالف صحبت کرد که این کار آیین نامه‌ای نیست، همکاران باید حداقل ظاهر آیین نامه را رعایت کنند. نماینده مردم تهران ادامه داد: اینکه مجلس در راس امور است، در اصول متعدد قانون به روشنی ذکر شده اما درباره اینکه دولت برای برجام لایحه بفرستد یا همین گزارشی که امده کافی است یا نه، حقوقدانان در حال بررسی هستند. باهنر خاطرنشان کرد: اگر مجلس به این جمع‌بندی برسد که دولت لایحه‌ای درباره توافقنامه به مجلس بفرستد دولت موظف خواهد بود که لایحه ارائه دهد.
