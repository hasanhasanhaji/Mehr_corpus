کرمانشاه- امام جمعه پاوه، جنگ آل سعود را جنگ مصلحتی برای حفظ منافع آمریکا دانست و گفت: این جنگ مذهبی نبوده و آل سعود مدافع اهل سنت نیست بلکه برای مصلحت و حفظ روابط با آمریکا می‌جنگد. به گزارش خبرنگار مهر، ماموستا ملا قادر قادری شامگاه سه شنبه در دیدار علمای شیعه و سنی استان با وزیر اطلاعات که در محل تالار برق کرمانشاه برگزار شد با اشاره به همراهی اهل سنت استان با سایرین در دفاع از انقلاب و میهن اسلامی گفت: این همراهی در دوران دفاع مقدس به اوج خود رسید و بیش از چهار هزار و ۲۰۰ شهید، جانباز و آزاده اهل سنت تقدیم این نظام شد که بیش از سه هزار نفر آنان از منطقه اورامانات بودند. وی با اشاره به مشکلات استان کرمانشاه در دوران دفاع مقدس گفت: چنین مشکلاتی را در کمتر استانی از کشور شاهد بودیم اما آنچه این مردم را اعم از شیعه، سنی و … و فارغ از هر مذهبی در کنار هم نگه داشت وحدت و همدلی در دفاع از نظام و انقلاب بود. امام جمعه پاوه با اشاره به عملیات غرور آفرین مرصاد، اوج همدلی مردم استان را بدون در نظر گرفتن قومیت و مذهب، همین عملیات دانست که تنگه چهارزبر را به قتلگاه و مدفن منافقین تبدیل کرد. وی افزود: در استان کرمانشاه وحدت خوبی حاکم است و شیعه وسنی سال‌های سال است که در کنار یکدیگر با کمترین مشکل و اختلاف زندگی می‌کنند. هوشیار باشیم و پوشیدن روسری قرمز «موگرینی» ما را امیدوار نکند ماموستا قادری با اشاره به مذاکرات هسته‌ای و توافق حاصل شده آن را یک اتفاق خوشایند دانست و گفت: درست است توافق هسته‌ای برای ایران و دنیا مطرح است اما ما باید خیلی هوشیار باشیم و پوشیدن روسری قرمز توسط «موگرینی» ما را امیدوار نکند. وی داعش را مصیبتی برای خاورمیانه دانست که توسط دشمنان وبرای تفرقه افکنی میان مسلمانان تشکیل شده است و هیچ ارتباطی با اهل تسنن و یا تشیع ندارد و مدافع هیچ مذهبی نیز نیست. امام جمعه پاوه تاکید کرد: حضور اهل سنت در مراسم روز جهانی قدس نشان داد که هیاهوی داعش در بدنه اهل سنت تاثیری نداشته و ندارد. آل سعود مدافع اهل سنت نیست، بلکه برای منافع آمریکا می‌جنگد وی با تاکید بر اینکه جنگ آل سعود علیه مردم بی دفاع یمن، یک جنگ مذهبی نیست گفت: آل سعود در حمله به یمن مدافع اهل سنت نیست بلکه این جنگ، جنگی مصلحتی و برای حفظ منافع آمریکا و روابطش با آن است و نتیجه آن نیز از دست دادن تمام منابع نفت خاورمیانه خواهد بود. ملاقادری با اشاره به هزینه‌های میلیاردی پادشاه سعودی در سفر به کشور فرانسه تاکید کرد: چنین فردی با چنین اخلاقی نمی‌تواند مدافع اهل سنت باشد. امام جمعه پاوه در پایان، امنیت کنونی ایران اسلامی را مرهون خون شهدا و پس از آن جانفشانی سربازان گمنام امام زمان (عج) دانست و بر آن تاکید کرد.
