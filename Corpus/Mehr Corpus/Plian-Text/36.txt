مشهد- معاون سازمان انرژی اتمی ایران گفت: امروز نباید نگران تعداد سانتریفوژ‌ها باشیم بلکه باید دغدغه ارتباط با آمریکا بعد از توافق را داشته باشیم زیرا دشمنی آنها با جمهوری اسلامی ایران تمام شدنی نیست. به گزارش خبرگزاری مهر به نقل از روابط عمومی موسسه جوانان آستان قدس رضوی، محمد احمدیان در نشست بزم اندیشه با حضور نخبگان و فعالان فرهنگی مشهد گفت: متاسفانه امروز تمام جریانات مختلف در کشور ما رنگ و بوی سیاست به خود می‌گیرند و در این فضا نمی‌توان به درستی موضوعات را واشکافی کرد. معاون سازمان انرژی اتمی ایران افزود: در تامین انرژی آینده کشور نیاز به برنامه ریزی جدیدتری داریم و استفاده از انرژی‌های موجود مقرون به صرفه و کار عاقلانه‌ای نیست. وی ادامه داد: کاربرد انرژی هسته‌ای در کشاورزی و برق از جمله مواردی است که سازمان انرژی هسته‌ای در حال تحقیقات بر روی آنان است. آمریکا در هر مقطعی سعی در ضربه زدن به ایران را دارد احمدیان با بیان اینکه احداث و بهره برداری نیروگاه‌ها جزو فعالیتی است که سازمان انرژی هسته‌ای آن را دنبال می‌کند عنوان داشت: کشور ایران به دلیل داشتن استعداد‌های خدادادی در تمام چرخه هسته‌ای فعالیت داشته و در عرصه‌های مختلف اقداماتی صورت پذیرفته است. وی گفت: در سال‌های اخیر که تحریم‌ها شدت بیشتری یافته بود، قطع و عدم ارتباط با سایر کشورها در سال‌های اخیر که به دلیل اعمال تحریم‌ها علیه ایران صورت پذیرفته بود مسیر پیشرفت سازمان انرژی اتمی با کندی پیش می‌رفت. معاون سازمان انرژی اتمی ایران ابراز کرد: دشمنی آمریکا با ایران پایان پذیر نخواهد بود و در هر مقطع زمانی سعی در ضربه زدن به کشور ما را خواهد داشت. احمدیان با اشاره به بیانات مقام معظم رهبری افزود: باید سعی کرد تا فضای کشور دو قطبی نشود و انسجام بی نظیر ملت همچنان پابرجا باقی بماند. رهبری از سر فصل‌های مهم مذاکرات آگاهی داشتند وی بیان داشت: رهبری همان طور که فرمودند در جزئیات مذاکره دخالت ندارند اما از سرفصل‌های مهم و خطوط اصلی آگاهی داشته و گاهی پیش آمده که ایشان نسبت به یک تصمیم تیم مذاکره کننده واکنش نشان دادند. معاون سازمان انرژی اتمی ایران تصریح کرد: یکی دیگر از مواردی که باید از انجام آن‌ها اجتناب کرد ارتباط دادن مشکلاتی است که ربطی به صنعت هسته‌ای ندارد و نباید تمام مشکلات را به صنعت هسته‌ای ربط داد. معاون سازمان انرژی اتمی ایران درباره محدودیت‌های پذیرفته شده توسط ایران نیز تصریح کرد: یکی از محدودیت هایی که پذیرفته شده است مربوط به غنی سازی است اما با دقت نظر رهبری و تیم مذاکره کننده هیچ گونه محدودیت همیشگی نخواهیم داشت. رسیمت شناختن حق غنی سازی یکی از دستاوردهای بزرگ احمدیان با بیان اینکه آب سنگین اراک نیز یکی دیگر محدودیت هایی است که ما آن را پذیرفته ایم گفت: با توجه به محدودیت‌های صورت گرفته اما یکی از دستاوردهای بزرگ در این مذاکرات به رسمیت شناختن حق غنی سازی ایران بود. وی ابراز کرد: در غنی سازی برگشت پذیری ما بسیار راحت است و اگر طرف مقابل بر تعهدات خود نایستد به راحتی می‌توانیم سطح غنی سازی خود را افزایش دهیم. معاون سازمان انرژی اتمی ایران افزود: تحقیق و توسعه یکی از خط قرمزهایی بوده که طرف غربی بر عدم آن پافشاری می‌کرد اما ایران می‌تواند به تحقیق و توسعه خود نیز ادامه دهد و محدودیتی در این مورد نپذیرفته است. ۳۰۰ کیلوگرم اورانیوم برای برق هسته‌ای کافی نیست وی همچنین به نیروگاه بوشهر اشاره داشت و گفت: با تلاش دانشمندان و محققان کشورمان نیروگاه بوشهر تکمیل و در حال تولید برق بوده و مرکز فعال بسیار بزرگی برای تربیت نیروی انسانی به شمار می‌رود. احمدیان ابراز داشت: قرار داد ایجاد دو واحد جدید نیروگاهی در بوشهر با روسیه امضا شده اما هنوز به تایید نهایی نرسیده است و نیاز به حدود ۳۰ هزار میلیارد تومان هزینه دارد. وی با بیان اینکه ایران اجازه نخواهد داشت بیش از ۳۰۰ کیلوگرم اورانیوم را ذخیره کند گفت: این مقدار از اورانیوم غنی سازی شده برای تولید برق هسته‌ای کفایت نمی‌کند. محدویت‌های ایران از لحاظ فنی اهمیت زیادی ندارد معاون سازمان انرژی اتمی ایران عنوان کرد: هرچند ایران به طور موقت محدودیت هایی را پذیرفته اما از لحاظ فنی چیز زیادی را از دست نداده ایم، اما با این حال اگر این محدودیت‌ها وجود نداشت می‌توانستیم با سرعت بیشتری پیشرفت داشته باشیم. وی گفت: رهبری بارها اعلام کردند که حرف جلسه عمومی و خصوصی بنده یک نوع است و آنچه که در جمع‌های عمومی می‌گویم همان چیزهایی است که در جلسات خصوصی گفته‌ام، این نکته بسیار می‌تواند ما را در ادامه مسیر رهبری یاری کند. احمدیان بر ادامه دشمنی آمریکا با جمهوری اسلامی ایران تاکید کرد و افزود: تفاوت تعداد سانتریفیوژ‌ها نباید دغدغه امروز باشد بلکه رابطه با آمریکا است که باید روی آن حساس بود و این تصور را نداشت که دیگر با آمریکا تبدیل به یک یک دوست شده ایم.
