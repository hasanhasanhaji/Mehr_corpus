سمنان - معاون حفاظت واموراراضی اداره کل منابع طبیعی و آبخیزداری استان سمنان ضمن تاکید بر اینکه نحوه بهره برداری از معادن باید با قانون گذاری دقیق باشد، گفت: منابع طبیعی حامی معدنکاران طبیعت دوست است. به گزارش خبرنگار مهر، محمد علی سفیدیان صبح شنبه در گفتگو با خبرنگاران در محل اداره کل منابع طبیعی و آبخیزداری استان سمنان با بیان این مطلب که بهره برداری از منابع طبیعی وحفاظت از آن اگر چه ظاهرا دو موضوع متضاد به نظر می‌رسند، اما هر دو برای رشد اقتصاد جامعه لازم وضروری است. وی افزود: با توجه به فرمایشات مقام معظم رهبری و ارائه سیاست‌های کلی برنامه ششم توسعه اقتصادی، اجتماعی و فرهنگی از سوی معظم له که افزایش نرخ رشد ارزش افزوده بخش‌های صنعت، معدن و منابع معدنی و افزایش صادرات محصولات آن با اجرای سیاست‌های کلی صنعت ومعدن را در امور اقتصادی کشور بعنوان یکی از سیاست‌های کلی اعلام شده که می‌بایست برروی آن برنامه ریزی و قانونگذاری شود، درخصوص نحوه بهره برداری از معادن نیز باید برنامه ریزی و قانون گذاری دقیق باشد. معاون حفاظت و امور اراضی اداره کل منابع طبیعی و آبخیزداری استان سمنان اعلام کرد: منابع طبیعی حافظ طبیعت و منابع موجود در آن است ولی این بدان معنا نیست که به بهانه حفاظت بخواهیم جلوی رشد اقتصاد جامعه را بگیریم بلکه حامی سرمایه گذاران واقعی دراین زمینه و در بحث حاضر حامی معدنکاران طبیعت دوست هستیم. سفیدیان در خصوص معدنکاران طبیعت دوست نیز گفت: کسانی که طبیعت و منابع موجود در آن را مانند سرمایه خود می‌دانند و در راستای استفاده بهینه از آن تمامی تلاش خود را بکار می‌برند که کمترین خسارت به طبیعت وارد شود، مورد حمایت منابع طبیعی بوده و کمکهای کارشناسی خود را از آنها دریغ نخواهیم کرد و در مقابل باکسانی که طبیعت را صرفا برای زیاده خواهی و ثروت اندوزی خود دوست می‌دارند و در تخریب آن با هر بهانه‌ای حتی تمسک به برخی منافذ قانونی و برخی سیاست‌های کلی نظام، دریغ نمی‌ورزند به شدت برخوردمی کنیم. وی با اشاره به قوانین جاری کشور از جمله قانون معادن، در خصوص اجرای بهتر قوانین، به توافقنامه و دستورالعمل مشترکی که بین سازمان جنگلها، مراتع و آبخیزداری کشور و وزارت صنعت معدن و تجارت به تصویب رسیده است اشاره کرد و افزود: دستورالعمل مزبور تاحد زیادی امور مربوط به صدور مجوز‌های معدنی را در ادارات منابع طبیعی و صنعت معدن وتجارت را شفاف سازی کرده و جلوی سوء استفاده‌های احتمالی را از سوی برخی معدنکاران خواهد گرفت. معاون حفاظت و امور اراضی اداره کل منابع طبیعی و آبخیزداری استان سمنان در خاتمه، به تعامل خوب بین سازمان صنعت ومعدن استان و اداره کل منابع طبیعی و آبخیزداری نیز اشاره کرد و خواستار حفظ این تعامل شد تا از برخی اعمال سلیقه‌های اداری جلوگیری شود و به تبع آن نیز برخی سود جویان نتوانند از شکاف بین دستگاه‌های اجرایی سوءاستفاده کنند.
