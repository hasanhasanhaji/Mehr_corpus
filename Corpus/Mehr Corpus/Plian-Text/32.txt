شورای عالی حزب همبستگی طی نامه‌ای از معاونت سیاسی وزیر کشور و رئیس کمیسیون ماده ۱۰ احزاب خاین واستار موافقت با برگزاری کنگره حزب شد. به گزارش خبرگزاری مهر در آخرین جلسه شورای عالی حزب همبستگی که با حضور دبیرکل و هیات رییسه و اعضای شورای عالی حزب همبستگی تشکیل شد، برگزاری کنگره این حزب به تصویب شورای عالی حزب رسید. در این جلسه که با حضور دبیرکل، هیات رییسه و اعضای شورای عالی حزب همبستگی برگزار شد موضوع برگزاری کنگره این حزب در دستور جلسه شورای عالی قرار گرفت و پس از تصویب، شورای عالی حزب طی نامه‌ای از معاونت سیاسی وزیر کشور و رییس کمیسیون ماده ۱۰ قانون احزاب خواستار موافقت با برگزاری کنگره حزب همبستگی شد. در بحث‌ها و تبادل نظراتی که در ارتباط با نحوه و زمان برگزاری کنگره بعمل آمد نهایتا شورای عالی حزب اعضای کمیته برگزار کننده کنگره را انتخاب کرد و مقرر شد پیگیری‌های لازم جهت طی فرایند اداری و قانونی کنگره را انجام دهند. همچنین در جلسه مذکور به پیشنهاد علی اصغر احمدی دبیرکل و بر اساس تبصره ۱۶ ماده ۱۶ اساسنامه حزب، محمد سالاری بعنوان قائم مقام دبیر کل حزب همبستگی به شورای عالی پیشنهاد گردید که به اتفاق آراء ایشان بعنوان قائم مقام حزب همبستگی انتخاب شدند. محمد سالاری، مدیر مسئول روزنامه اسرار و عضو شورای و رییس کمیسیون شهرسازی ومعماری شورای چهارم شهر تهران می‌باشد. لازم به ذکر است عباس میرزا ابوطالبی نائب رییس شورای عالی، کریم ملک آسا نائب رییس دوم و محمدرضا همایونی و کمالی نیز منشیان شورای عالی حزب همبستگی می‌باشند که در این جلسه مقرر شد عباس میرزاابوطالبی بعنوان نماینده حزب همبستگی در شورای هماهنگی جبهه اصلاحات همراه با دبیر کل یا قائم مقام حضور داشته باشد. گفتنی است حزب همبستگی ایران اسلامی از احزاب اصلاح‌طلب است که در سال ۱۳۷۶ توسط موسسین این حزب محمدرضا راه ‌چمنی، سیدمحمود میرلوحی، غلامرضا انصاری، الیاس حضرتی، قدرت الله نظری‌نیا، علی ‌ا‌صغر احمدی، غلام ‌حیدر ابراهیم بای سلامی، سیدمحمد هاشمی، قربانعلی قندهاری، ولی‌الله توکلی که همگی از از نمایندگان مجلس پنجم بودند، بر پایه قوانین عادی و قانون اساسی به عنوان اولین حزب رسمی کشور بعد از انقلاب اسلامی توانست مجوز خود را از کمیسیون ماده ۱۰ احزاب دریافت کند و در بیستم تیرماه سال ۷۷ نیز پروانه فعالیت این حزب از سوی وزارت کشور صادر شد. دبیران کل این حزب طی سالهای گذشته به ترتیب محمدرضا راه چمنی، ابراهیم اصغرزاده و علی اصغر احمدی بوده اند.
