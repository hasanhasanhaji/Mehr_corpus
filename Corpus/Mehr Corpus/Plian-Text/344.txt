محلات- خطیب جمعه محلات گفت: دشمن قصد نفوذ در تمام عرصه‌های سیاسی، فرهنگی، اقتصادی و اجتماعی کشور را دارد تا بتواند در طولانی مدت نظام اسلامی را از درون تهی کند. به گزارش خبرنگار مهر، حجت الاسلام مهدی ربانی در خطبه‌های نماز جمعه شهرستان محلات اظهار داشت: دشمن قصد نفوذ در تمام عرصه‌های سیاسی، فرهنگی، اقتصادی و اجتماعی کشور را دارد تا بتوانند در طولانی مدت نظام اسلامی را از درون تهی کند و این هشدار جدی مقام معظم رهبری به تمام مسئولان کشور بود که مراقب باشند در نقشه طراحی شده دشمن قرار نگیرند. وی با گرامیداشت یاد و خاطره شهید رجایی و باهنر، ترور این دولتمردان را توسط منافقین، نقشه از پیش طراحی شده استکبار جهانی به سرکردگی آمریکا و اسراییل برای نابودی نظام اسلامی دانست و گفت: قصد آنها از ترور سران کشور، تزلزل در نظام اسلامی بود که با لطف الهی و هوشیاری امام خمینی (ره) و مقاومت مردم، توطئه آنها ناکام ماند. خطیب جمعه محلات با تقدیر از زحمات دولت خاطرنشان کرد: کاهش تورم، آرامش و ثبات نسبی اقتصادی، مهار نوسانات تند، پایان دادن به مذاکرات هسته‌ای و طرح نظام تحول سلامت خدمات شایسته‌ای بود که دولت یازدهم به مردم ارائه داده است. ربانی، اتخاذ مواضع صریح مسئولان در مقابل دشمنان، حفظ اتحاد و یکپارچگی مردم، حفظ شتاب علمی کشور، جلوگیری از تولید محصولات ناسالم فرهنگی و توصیه‌های اقتصادی را از جمله فرمایشات مورد تاکید مقام معظم رهبری عنوان کرد و بر توجه به این مسائل تاکید کرد. وی در بخش دیگری از صحبت‌های خود با اشاره به جایگاه دولت کریمه در آیات و روایات گفت: منظور از دولت کریمه در آیات و روایات دولت جهانی امام زمان (عج) است که دارای معیار‌های منحصر به فردی است. امام جمعه محلات یادآور شد: برخی افراد و گروه‌ها قصد دارند اسلام را دینی ناکارآمد جلوه دهند که محدود کردن اسلام به عنوان یک دین فردی، خشن جلوه دادن اسلام توسط گروه‌های تکفیری و داعش و جمود و فتاوای مضحک مفتی‌های وهابی از آن جمله است و دولت کریمه دولتی است که در برابر این حرکات محکم و استوار می‌ایستد و به اسلام و مسلمین عزت می‌بخشد.
