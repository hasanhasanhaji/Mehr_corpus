بجنورد- امام جمعه بجنورد گفت: باید مسؤولان مراقب باشند سفارت بازگشایی شده انگلیس در ایران به جاسوس خانه این کشور تبدیل نشود. به گزارش خبرنگار مهر، حجت الاسلام ابوالقاسم یعقوبی در خطبه‌های نماز جمعه این هفته مرکز خراسان شمالی که در محل مصلای امام خمینی (ره) بجنورد برگزار شد، با اشاره به بازگشایی سفارت انگلیس در ایران، اظهار کرد: ما مخالف داشتن ارتباط با کشورهای دنیا نیستیم اما لزومی ندارد در خط اول ارتباطات، با کشوری ارتباط برقرار شود که دشمنی آن با ملت و کشور ایران بر هیچ کسی پوشیده نیست. وی با تأکید بر این که بر این اساس می‌بایست نسبت به حضور انگلیس در ایران به شدت مراقب باشیم، افزود: مسؤولان باید مراقب باشند سفارت خانه انگلیس در ایران به جاسوس خانه تبدیل نشود. حجت الاسلام یعقوبی تصریح کرد: انگلیس دلال آمریکا بوده و حضور این کشور در ایران اسلامی به معنای حضور آمریکا است به همین دلیل است که مردم ایران در کنار شعار مرگ بر آمریکا، شعار مرگ بر انگلیس را نیز فراموش نمی‌کنند. قائم مقام نماینده ولی فقیه در خراسان شمالی یعقوبی در بخش دیگری از سخنان خود با اشاره به دیدار اخیر مقام معظم رهبری با هیأت دولت، گفت: رهبری در این دیدار با اشاره به برخی از اقدامات مناسبت دولت تدبیر و امید، توافق هسته‌ای را یکی از مؤفقیت‌های دولت دانستند هر چند که هنوز قطعی نشده است. وی تصریح کرد: بنا به فرموده رهبری در این مذاکرات، قدرت ایران به ابرقدرت‌ها نشان داده شد که این مسأله کار بسیار بزرگی محسوب می‌شود. حجت الاسلام یعقوبی افزود: مقام معظم رهبری کاهش تورم، آرامش نسبی در بازار و طرح تحول سلامت را از دیگر اقدامات خوب دولت یازدهم برشمردند و تأکید کردند که دولت در ادامه در راستای گشایش اقتصادی و ارتقای فرهنگ دینی در جامعه نیز تلاش بیشتری داشته باشد. وی اضافه کرد: همان گونه که رهبری نیز بارها تأکید کرده اند دوای درد کشور ما اقتصاد مقاومتی است چرا که با نفتی که قیمت آن هر روز کاهش می‌یابد نمی‌توان کشور را مدیریت کرد. حجت الاسلام یعقوبی در ادامه با اشاره به هشتم شهریور، سالگرد شهادت شهیدان رجایی و باهنر، اظهار کرد: این دو شهید بزرگوار الگوی ماندگاری از خدمت صادقانه و خالصانه به مردم را از خود به یادگار گذاشتند. وی با بیان این که همه مسئولان و دولت مردان می‌بایست در خدمتگزاری به مردم شهیدان رجایی و باهنر را الگوی خود قرار دهند، اضافه کرد: همچنین تبعیت بی چون و چرا از امام جامعه و ولایت فقیه دیگر ویژگی بارز این دو شهید دولت مرد بود که می‌بایست مورد توجه همه افراد و مدیران قرار گیرد. امام جمعه بجنورد همچنین با اشاره به دهم شهریور، سالروز تصویب قانون عملیات بانکی بدون ربا و روز بانکداری اسلامی، گفت: ربا و رباخواری جزو بدترین امور در دین مبین اسلام بوده و امید می‌رود روزی سرانجام این دو عمل زشت از کشور و جامعه ما رخت بربندند.
