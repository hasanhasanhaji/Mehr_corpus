هیأت دولت عصر یکشنبه در جلسه‌ای به ریاست حجت الاسلام حسن روحانی رییس جمهوری، لایحه «حمایت از مالکیت صنعتی» را بررسی و تصویب کرد. به گزارش خبرگزاری مهر، هدف از تصویب این لایحه، حمایت از حقوق معنوی و مادی صاحبان ایده در حوزه‌های صنعتی در قالب ثبت حق اختراع، طرح‌ها و علایم تجاری و نیز بهره مندی هر چه بیشتر جامعه از نتایج افکار آنهاست. در این جلسه هیات وزیران همچنین، آیین نامه اجرایی موضوع قانون اصلاح الگوی مصرف انرژی با هدف توسعه و ترویج طرح‌های افزایش کارآیی و بهبود مدیریت مصرف انرژی در بخش‌های صنعت، ساختمان، کشاورزی و خدمات، از طریق استفاده از ظرفیت‌های بخش خصوصی و تعاونی، تصویب شد. ایجاد انگیزه در جذب سرمایه گذاری بخش خصوصی – تعاونی در اجرا و کاهش مصرف انرژی و اشتغالزایی در کشور با ایجاد حمایت هایی نظیر یارانه سود تسهیلات، تخفیف در هزینه بیمه و کاهش تصدی گری دولت از دیگر اهداف این آیین نامه است. آیین نامه اجرایی مربوط به استفاده از ظرفیت‌های بخش خصوصی برای اجرای پروژه‌ها و طرح‌های تملک دارایی سرمایه‌ای دستگاه‌های اجرایی و طرح‌های مصوب مجامع عمومی شرکت‌های دولتی نیز در این جلسه از تصویب اعضای هیات دولت گذشت. به موجب این آیین نامه، دستگاه‌های اجرایی موظفند برای اجرای طرح‌های کاهش مصرف آب و انرژی خود با شرکت‌های خدمات انرژی با رعایت دستورالعمل مربوطه در قانون برنامه پنجم توسعه، قرارداد منعقد و تعهدات بازپرداخت مربوطه را به میزان انرژی و آب صرفه جویی شده، از محل بودجه‌های مصوب در سال‌های آتی پرداخت نمایند. همچنین شرکت‌های آب و فاضلاب شهری مکلفند در مواردی که متقاضی بخش خصوصی وجود دارد، به منظور تکمیل و توسعه طرح‌های جمع آوری، انتقال و تصفیه فاضلاب، نسبت به عقد قرارداد فروش و یا پیش فروش پساب خروجی تأسیسات موجود و یا طرح‌های توسعه آتی در قالب انواع قراردادهای مشارکتی با بخش خصوصی اقدام کنند. دولت به منظور محاسبه دقیق هزینه‌های تبعی عرضه محصولات کشاورزی در بورس کالای ایران و امکان نظارت و مدیریت بر نحوه تحقق میزان هزینه‌های یاد شده، قانون افزایش بهره وری بخش کشاورزی و منابع طبیعی – مصوب ۱۳۸۹ – را اصلاح نمود. براساس این اصلاحیه، هزینه‌های تبعی عرضه در بورس کالای ایران با پیشنهاد مشترک وزارت جهاد کشاورزی و سازمان بورس کالا و تأیید سازمان مدیریت و برنامه ریزی کشور تعیین می‌گردد. اختصاص اعتبار و تسهیلات بانکی به مبلغ ۲ هزار و ۹۶۷ میلیارد ریال به سازمان مدیریت و بحران کشور و استان‌های کهگیلویه و بویراحمد و ایلام برای پیشگیری و جبران خسارات ناشی از حوادث غیرمترقبه، از مصوبات جلسه روز یکشنبه هیأت وزیران بود.
