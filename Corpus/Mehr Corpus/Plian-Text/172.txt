شاگردان برانکو ایوانکوویچ آخرین جلسه تمرینی خود را در زمین حریف روز پنجشنبه‌شان برگزار کردند. به گزارش خبرنگار مهر، تیم فوتبال پرسپولیس برای دیدار با سپاهان در اصفهان بسر می‌برد. حواشی سفر سرخپوشان به این شهر را در زیر می‌خوانید: برانکو ایوانکوویچ سرمربی تیم فوتبال پرسپولیس ساعت ۱۷: ۱۵ در هتل عباسی اصفهان جلسه توجیهی و فنی را با حضور بازیکنان برگزار کرد. سرخپوشان ساعت ۱۸: ۱۵ هتل عباسی را به مقصد محل تمرین ترک کردند و آخرین تمرین خود پیش از دیدار برابر نماینده اصفهان را از ساعت ۱۹: ۱۵ در زمین سپاهان آغاز کردند. مرور تاکیتک‌های تیمی و تمرینات شاداب، برنامه برانکو برای بازیکنان بود. تمرین پرسپولیس حدود ۶۰ دقیقه به طول انجامید و بازیکنان پس از آن راهی هتل شدند. حضور سرخپوشان در زمین تمرین تیم سپاهان منجر به دیدار هادی عقیلی با بازیکنان شد که طی آن مدافع تیم سپاهان برخورد بسیار گرمی با بازیکنان داشت و گفتگوی ویژه‌ای را با ماریچ مدافع جدید و خارجی پرسپولیس انجام داد. هنگام بازگشت سرخپوشان به محل اقامت خود، حدود ۳۰۰ هوادار پرسپولیس در مقابل هتل عباسی حضور داشتند و به تشویق بازیکنان و اعضای تیم پرداختند. محمود خوردبین و پندار خمارلو نیز برای حضور در جلسه هماهنگی پیش از بازی راهی هتل کوثر اصفهان شدند. گفتنی است؛ دیدار تیم‌های پرسپولیس و سپاهان پنجشنبه از ساعت ۱۹: ۲۵ در ورزشگاه فولاد شهر برگزار می‌شود.
