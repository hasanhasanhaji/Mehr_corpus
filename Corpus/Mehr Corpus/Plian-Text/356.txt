همدان- معاون سیاسی سپاه انصار الحسین (ع) استان همدان گفت: هیچ نشانه‌ای از دوستی آمریکا با ایران دیده نمی‌شود. به گزارش خبرنگار مهر، سرهنگ محمود قاسمی ظهر جمعه در سخنرانی پیش از خطبه‌های نماز جمعه همدان با اشاره به اینکه بیش از ۳۰ سال است که ۱۵۰ میلیارد دلار از دارایی‌های ایران در آمریکا، بلوکه‌ شده، اذعان داشت: ۴۸ هزار جانباز شیمیایی در کشور وجود دارد. معاون سیاسی سپاه انصار الحسین (ع) با بیان اینکه صدام یک‌مهره بود که توسط آمریکا جابجا می‌شد، ادامه داد: ۲۹۰ نفر مسافر ایرانی هواپیمای ایرانی در سال ۱۳۶۷ بی‌گناه کشته و در آب‌های خلیج‌فارس قربانی شدند و رئیس‌جمهور آمریکا به فرمانده آن ناو مدال افتخار داد. معاون سیاسی سپاه انصار الحسین (ع) استان همدان عنوان کرد: یکی از اهداف ورود آمریکا به افغانستان مبارزه با مواد مخدر بود ولی اکنون تولید مواد مخدر ۴۰ برابر افزایش‌یافته است. قاسمی با بیان اینکه جنبش‌های مختلفی پس از شروع انقلاب اسلامی برای تجزیه کشور به راه افتاد، اذعان داشت: ترور دانشمندان هسته‌ای در اتاق فکر اسرائیل و آمریکا طراحی می‌شود. معاون سیاسی سپاه انصار الحسین (ع) بیان داشت: بااین وصف خوش‌بینی به دشمن معقولانه به نظر نمی‌رسد و سابقه آمریکا در ایران را نباید فراموش کرد و نباید خوش‌بین بود. وی با بیان اینکه ملت ایران هشدارهای رهبری را جدی می‌گیرند و هیچ نشانه‌ای از دوستی آمریکا با ایران دیده نمی‌شود، گفت: سابقه آمریکا را فراموش نمی‌کنیم تا دشمن ما را دور نزند. معاون سیاسی سپاه انصار الحسین (ع) با تاکید براینکه دشمن‌شناسی از معادلات امروز ما است، گفت: دشمن همچنان با روش‌های پیچیده در حال برنامه‌ریزی برای ایران است. قاسمی افزود: کشورهای همسایه ایران واکنش‌های متفاوتی در خصوص برنامه هسته‌ای دارند اما این موضوع نه‌تنها ملی است بلکه جهانی است و ملت یکدست باید مواظب ترفندهای دشمن باشد. وی عنوان کرد: وقتی رهبری اجازه مذاکره با قدرت‌های جهانی را دادند و دراین‌بین بدبینی جایی ندارد و نباید به دنبال نقد نابجا باشیم و بهترین کار حمایت مشروع از روند برجام است. قاسمی با بیان اینکه با مقاومت انقلاب اسلامی را به ثمر رساندیم و در هشت سال جنگ مقاومت ما را به نتیجه رساند، اذعان داشت: همه دنیا هشت سال با همه امکانات و تجهیزات نظامی در مقابل ملت ایران قرار گرفتند و درنهایت عقب کشیدند. وی بیان داشت: با مقاومت پوزه اسرائیل را به خاک مالیدیم و با الگوی مقاومت داعش نتوانسته بعد از پنج سال سوریه را تصرف کند. معاون سیاسی سپاه انصار الحسین (ع) بیان داشت: گنج‌های معنوی فوق‌العاده‌ای داریم و باید از ظرفیت‌ها استفاده کرد چراکه دشمن به دنبال تغییر سبک زندگی ما است.
