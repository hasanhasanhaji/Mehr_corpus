برنامه «سیمای خانواده» شبکه یک امروز میزبان یک رزمنده آزاده خواهد بود و برنامه «مجله بارداری» شبکه دو نیز به پرسش‌های مادران پاسخ می‌دهد. به گزارش خبرگزاری مهر، چهل و هشتمین قسمت از برنامه «مجله بارداری» با دعوت از طاهره مهدوی کارشناس ارشد روانشناسی بالینی به تغییرات روحی و روانی زنان در دوران بارداری می‌پردازد. تهیه کننده «مجله بارداری» گفت: زنان در دوره بارداری دگرگونی‌های جسمانی و روانی بسیاری را تجربه می‌کنند، ‌ این تغییرات با آشفتگی اخلاق و احساس کلافگی، سردرد، تهوع و زودرنجی خود را نشان می‌دهد و می‌تواند روزهای خوش بارداری را به کام مادران تلخ کند؛ ‌ این در حالی است که می‌توان با شناخت کافی و کسب مهارت‌های لازم با این دوران راحت‌تر کنار آمد. مریم آهنگری گفت: در برنامه این هفته «مجله بارداری» دکتر طاهره مهدوی با بررسی تغییرات روحی و روانی زنان باردار به ارائه راهکارهایی می‌پردازد که به مادران کمک خواهد کرد این دوره را با تحمل بیشتری سپری کند. به گفته وی «مجله بارداری» این هفته در بخش دیگری با دکتر ناهید خداکرمی رئیس انجمن علمی مامایی درباره عفونت‌های رایج این دوران گفتگو خواهد کرد. «مجله بارداری» نام برنامه‌ای از گروه خانواده و فرهنگ شبکه دو است که در قالب بخش‌های «پروانگی»، ‌ «مادرانه»، «پرونده» و … به سوالات خانم‌ها در سنین مختلف پاسخ خواهد داد. این برنامه که با اجرای رؤیا السادات حسینی و با هدف ارتقا سطح آگاهی سلامت، ‌ درک متقابل اطرافیان در دوران بارداری و افزایش سطح سلامت بانوان پخش می‌شود، ‌ پنجشنبه‌ها از ساعت ۱۱: ۱۵ روی آنتن می‌رود. سیمای خانواده میزبان آزاده دفاع مقدس برنامه روز پنج شنبه «سیمای خانواده» میزبان یکی از آزادگان دفاع مقدس خواهد بود. در این برنامه قرار است محمدتقی باقری از آزادگان سرافراز دفاع مقدس به همراه همسر و دو دخترش به استودیو سیمای خانواده بیاید. در این برنامه عزیزا … گودرزی یکی از خوانندگان کشور هم قطعاتی را اجرا می‌کند. در برنامه روز شنبه ۲۴ مرداد سیمای خانواده نیز دکتر محمد علی اکبری، جراح و متخصص گوش و حلق و بینی و دکتر مسعود قاسمی، فوق تخصص قلب درگفتگو با بینندگان نکات پزشکی را ارائه خواهند کرد. بینندگان همراه با فرزانه ظروف و فاطمه پیری کارشناسان آشپزی، طرز تهیه و طبخ غذاهای جدیدی را فرا می‌گیرند. سیمای خانواده به تهیه کنندگی علی اکبر کریمی برنامه‌ای از گروه اجتماعی شبکه یک سیما است که از شنبه تا پنج شنبه ساعت ۱۱ از این شبکه پخش می‌شود.
