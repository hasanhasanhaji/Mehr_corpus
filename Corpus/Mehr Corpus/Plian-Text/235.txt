سخنگوی کمیسیون و آموزش تحقیقات مجلس، از تعلل وزارت آموزش و پرورش برای رفع پنج ایراد آزمون استخدامی شهریورماه این وزارتخانه، خبر داد. عبدالوحید فیاضی در گفتگو با خبرنگار مهر، از ادامه بررسی اشکالات آزمون استخدامی شهریورماه آموزش و پرورش در نشست عصر امروز کمیسیون و آموزش تحقیقات مجلس خبر داد و اظهار داشت: در این جلسه با حضور معاون پشتیبانی وزیر و رئیس مرکز آموزش نیروی انسانی وزارت آموزش و پرورش، پنج ایرادی که کمیسیون هفته گذشته نسبت به این آزمون اعلام کرده بود، مجددا بررسی شد. وی تصریح کرد: متاسفانه تاکنون هیچ اقدامی برای رفع این ایرادات انجام نداده‌اند و از نظر ما این تعلل، قابل قبول نیست؛ معاونان وزیر نیز توضیحی در این رابطه نداشتند و ما نیز ضمن اینکه آن را یک نوع بی‌توجهی می‌دانیم، مجددا تاکید کردیم که این ایرادات باید برطرف شود. سخنگوی کمیسیون و آموزش تحقیقات مجلس خاطرنشان کرد: کمیسیون برای رفع این ایرادات مهلت خاصی را به وزارت آموزش و پرورش اعلام نکرده، اما تاکید شده است که این مشکلات باید حل شود. فیاضی گفت: البته قدری بعید است که دولت اهتمام کافی داشته باشد و ما نیز نگرانیم که چرا وزارت آموزش و پرورش به این مسئله تن نمی‌دهد. وی همچنین با اشاره به حضور نمایندگانی از مربیان پیش دبستانی و نیروهای خرید خدمات آموزشی وزارت آموزش و پرورش در این کمیسیون طی روزهای گذشته، عنوان کرد: در جلسه امروز نیز در رابطه با راههای حل مشکل این گروه از مربیان بحث شد. مخالفت کمیسیون با درخواست وزیر علوم برای عدم حضور در نشست جمع‌بندی بورسیه‌ها سخنگوی کمیسیون و آموزش تحقیقات مجلس در ادامه با اشاره به نشست صبح فردای اعضای این کمیسیون با وزیرعلوم، کمیسیون اصل نود و دیوان محاسبات برای جمع‌بندی و تعیین تکلیف نهایی بورسیه‌های دکتری گفت: امروز وزیر علوم در نامه‌ای به کمیسیون ضمن عذرخواهی، درخواست عدم حضور در جلسه فردا را داشت که کمیسیون نپذیرفت و تاکید شد که آقای فرهادی حتما باید در جلسه فردا حضور داشته باشد.
