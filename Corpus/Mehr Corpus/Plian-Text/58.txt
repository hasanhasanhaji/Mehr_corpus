اهواز - مدیرعامل شرکت شهرک‌های صنعتی خوزستان گفت: دولت در اشتغالزایی به دنبال تغییر رویکرد از دولتی به خصوصی بوده بنابراین فرصت اشتغال در بخش دولتی بسیار کاهش پیدا کرده است. به گزارش خبرنگار مهر، اخلاق محمدیان در سخنرانی پیش از خطبه‌های نماز جمعه این هفته اظهار کرد: در کشور ایران به صنایعی که کمتر از ۵۰ نفر اشتغالزایی داشته باشند، صنایع کوچک، بین ۵۰ تا ۱۵۰ نفر صنایع متوسط و بالای ۱۵۰ نفر نیز صنایع بزرگ می‌گویند. وی با گرامیداشت ۲۱ مرداد روز حمایت از صنایع کوچک افزود: صنایع کوچک در زمان کم و با صرف هزینه کم قابل راه اندازی بوده و نقش قابل توجهی نیز در بومی سازی صنایع و اشتغالزایی دارند. مدیرعامل شرکت شهرک‌های صنعتی خوزستان تصریح کرد: مقام معظم رهبری در یکی از سخنرانی‌های خود فرمودند مهمترین هدفی که باید مدنظر مسئولان باشد، اهتمام ویژه به تولید ملی است. چنین تأکیدی به خاطر این است که توجه ویژه به تولید ملی باعث افزایش تولید و همچنین توسعه اشتغالزایی می‌شود. محمدیان بیان کرد: خوشبختانه خرید درون استانی به ویژه در بخش تجهیزات صنعتی به خوبی در حال پیشروی بوده و با خرید تولید داخل استان به تحقق اقتصاد مقاومتی کمک می‌کنیم. وی عنوان کرد: ۹۲ درصد از صنایع کشور جزو صنایع کوچک بوده و از میان ۸۸ هزار صنعتگر کشور تعداد ۸۱ هزار نفرشان در بخش صنایع کوچک فعال هستند. همچنین ۴۵ درصد از اشتغالزایی این کشور متعلق به صنایع کوچک است. مدیرعامل شرکت شهرک‌های صنعتی خوزستان اضافه کرد: از سال ۴۱ تا ۴۵ نظام برنامه ریزی کشور به نظام پنج ساله تبدیل شده و دولت به این نتیجه رسید تا با ایجاد شهرک‌های صنعتی به تقویت صنایع کشور کمک کند. با بررسی‌های مختلف به این نتیجه رسیدند که خوزستان و به ویژه اهواز بهترین نقطه برای ایجاد فعالیت‌های صنعتی است برای همین هم در سال ۴۳ اولین ناحیه صنعتی کشور در اهواز احداث شد. محمدیان یادآور شد: در حال حاضر ۷۱ شهرک و ناحیه صنعتی در خوزستان فعال بوده و یکی از اهداف مهم ما این است که مدیریت این شهرک‌ها و نواحی صنعتی را به خود واحدهای مستقر واگذار کنیم. تعداد هفت هزار و ۶۳ واحد در این شهرک‌ها مستقر هستند. وی تأکید کرد: در حال حاضر ۷۱هزار و ۶۳ هکتار زمین در شهرک‌های صنعتی برای سرمایه گذاری و آماده واگذاری وجود دارد. طی دو سال اخیر حدود یک هزار و ۳۰۹ قرار داد منعقد و یک هزار و ۱۵۴ طرح نیز به بهره برداری رسیده اند. مدیرعامل شرکت شهرک‌های صنعتی خوزستان با اشاره به اینکه شهرک‌های صنعتی خوزستان ۱۱ هزار نفر اشتغالزایی داشته اند، عنوان کرد: فرهنگ اشتغال و کار دولتی فرهنگی غلطی است که در خوزستان نهادینه شده ولی باید آن را تغییر داد. گسترش صنایع کوچک برای اشتغالزایی بیشتر و بومی کردن تولید در خوزستان باید بیشتر مورد توجه قرار بگیرد. محمدیان ادامه داد: با توجه به اینکه اشتغال در بخش دولتی اشباع شده دولت نیز در اشتغالزایی به دنبال تغییر رویکرد از دولتی به خصوصی است. بنابراین فرصت اشتغال در بخش دولتی بسیار کاهش پیدا کرده است. در واقع باید با راه اندازی واحدهای کارآفرینی در قالب تعاونی و بنگاه‌های کوچک به سمت ایجاد واحدهای تولیدگرا و اشتغالزا حرکت کنیم.
