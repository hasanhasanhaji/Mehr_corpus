قم - سرمربی تیم فوتسال مقاومت البرز با بیان اینکه نتیجه واقعی دیدار یاسین پیشروی قم و مقاومت چنین نتیجه‌ای نبود، گفت: این نتیجه چیزی از ارزش‌ها و توان فنی بالای تیم یاسین پیشرو کم نمی‌کند. به گزارش خبرنگار مهر، رضا فلاح شامگاه جمعه پس از پیروزی ۸ بر ۲ تیمش برابر یاسین پیشروی قم در هفته هفتم لیگ بر‌تر فوتسال که در ورزشگاه شهید حیدریان قم برگزار شد، در جمع خبرنگاران اظهار داشت: امروز بازی خوبی از هر دو تیم دیدیم البته تیم ما توانست با هوشیاری و بهره‌مندی از فرصت‌های گلزنی و ضد حملات که در تمرینات روی آن کار کرده بودیم پیروز میدان باشد. وی افزود: این نتیجه چیزی از ارزش‌ها و توان فنی بالای تیم یاسین پیشروی قم کم نمی‌کند زیرا یاسین پیشرو از بازیکنان و کادر فنی بسیار خوبی برخوردار است و نتیجه واقعی دیدار یاسین پیشروی قم و مقاومت چنین نتیجه‌ای نبود. سرمربی تیم فوتسال مقاومت البرز گفت: طی هفته اخیر روی نقاط ضعف یاسین پیشرو کار کرده بودیم و این تیم را به خوبی آنالیز کرده بودیم و این آنالیز به ما کمک کرد امروز بتوانیم بازیکنان حریف را کنترل کنیم. فلاح بیان داشت: واقعیت این است که امروز روز ما بود اما یاسین پیشرو نتوانست بازی خود را ارائه دهد و زمانی که این تیم بازی ۵ نفره را در دستور کار قرار داد توانستیم با توپ ربایی به گل‌های بیشتر برسیم. وی عنوان کرد: شاید اگر تیم یاسین پیشرو به آرایش ۵ نفره روی نمی‌آورد نمی‌توانستیم با چنین اختلافی برنده بازی باشیم اما آن‌ها با یک بازی ریسکی به دنبال گل بودند که روی ضد حملات به گل‌های بیشتر رسیدیم. سرمربی تیم فوتسال مقاومت البرز در پاسخ به سئوال خبرنگاری درباره بازی دفاعی مقاومت تصریح کرد: تاکتیک دفاعی نیز بخشی از فوتسال است و اگر کسی بخواهد بازی دفاعی ما را زیر سئوال ببرد تمام سیستم‌های دفاعی فوتسال را زیر سوال برده و به آن‌ها توهین کرده زیرا از نظر من بازی دفاعی نیز تاکتیکی با ماهیت تهاجمی محسوب می‌شود.
