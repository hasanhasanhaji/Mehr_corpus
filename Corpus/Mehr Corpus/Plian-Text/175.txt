کرج - مدیر شرکت ملی پخش فرآورده‌های نفتی منطقه البرز از کاهش ۴۵ درصدی مصرف نفت گاز در چهارماهه اول سال جاری نسبت به مدت مشابه سال قبل خبر داد. ابراهیم توسلی در گفتگو با مهر اظهار کرد: در چهار ماهه نخست سال جاری به میزان ۴۷۳ میلیون و ۱۲۹ هزار لیتر انواع فرآورده مایع شامل بنزین، نفت گاز، نفت کوره و نفت سفید در استان البرز مصرف شده است که این مقدار مصرف در مقایسه با مدت مشابه سال قبل ۴/۱۹ درصد کاهش را نشان می‌دهد. وی افزود: طی چهار ماه اول سال جاری ۲۸۳ میلیون لیتر بنزین و ۸ میلیون لیتر نفت سفید در استان البرز مصرف شده است که نسبت به مدت مشابه سال قبل مصرف بنزین تغییر خاصی نداشته اما نفت سفید از کاهش مصرف ۵ درصدی برخوردار است. وی به محل مصرف نفت گاز استان البرز از ابتدای سال ۹۴ تا پایان تیرماه اشاره کرد و گفت: این میزان در بخش‌های مختلف شامل نیروگاه، حمل و نقل، صنعت و کشاورزی ۸۲ میلیون و۶۲۷ هزار لیتر بوده است ضمن آنکه عمده کاهش مصرف را در بخش نیروگاهی به میزان ۳۱ میلیون لیتر معادل ۴۶ درصد شاهد بوده ایم که به علت جایگزینی گاز طبیعی بجای سوخت مایع در راستای کاهش آلایندگی هوا صورت گرفته است. مدیر شرکت ملی پخش فرآورده‌های نفتی منطقه البرز با بیان اینکه در مصرف نفت کوره نیز این استان با کاهش ۳۱ درصدی روبرو بوده است گفت: مصرف این سوخت استان البرز در مدت یاد شده نزدیک به یکصد میلیون لیتر بوده است و در مقایسه با مدت مشابه سال ۹۳ به میزان ۳۱ درصد کاهش یافته است. در همین راستا نیز سهم ذخیره سازی نیروگاه منتظر قائم کرج از این میزان ۸۹ میلیون لیتر بود که نسبت به چهار ماهه اول سال گذشته با کاهش ۳۰ درصدی مواجه شده است. توسلی در پایان افزود: در چهار ماه اول سال جاری بیش از ۷۱ میلیون متر مکعب گاز طبیعی فشرده «CNG» در استان البرز مصرف شده است که در مقایسه با مدت مشابه سال قبل افزایش ناچیزی را نشان می‌دهد.
