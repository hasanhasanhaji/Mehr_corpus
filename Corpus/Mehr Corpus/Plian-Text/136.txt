سنندج - مدیرعامل شرکت پخش فرآورده‌‌های نفتی کردستان گفت: از ابتدای سال جاری تاکنون کشف فرآورده‌‌های نفتی قاچاق از مرزهای استان نسبت به مدت مشابه در سال گذشته ۳۰۱ درصد افزایش داشته است. به گزارش خبرنگار مهر، فریدون یاسمی شامگاه چهارشنبه در جلسه کمیسیون مبارزه با قاچاق کالا و ارز کردستان اظهار داشت: ارزش مجموع سوخت مکشوفه و قاچاق در سال جاری بالغ بر ۸۱۰ میلیارد ریال بوده که به خزانه برگشت داده شده است. وی افزود: برنامه‌ ریزی برای جلوگیری و کاهش قاچاق سوخت از مرزهای استان یکی از اولویت‌‌های شرکت پخش فرآورده‌‌های نفتی کردستان است. مدیرعامل شرکت ملی پخش فرآورده‌‌های نفتی کردستان بیان کرد: تشدید نظارت‌‌ها در راستای مبارزه عملی با قاچاق سوخت در استان در دستور کار قرار گرفته است و خوشبختانه تمام نیروها به صورت شبانه روزی بر محدوده مرز نظارت دارند. یاسمی یادآور شد: تعامل ادارات و سازمان ‌های دولتی ذیربط در پیشگیری از قاچاق سوخت بسیار موثر است و برای این مهم باید نظارت‌‌ها تشدید شود و تمامی ادارات و سازمان‌‌های دولتی نیز در این بخش مشارکت جدی داشته باشند. وی ادامه داد: موفقیت در پیشگیری و مبارزه با قاچاق سوخت نیازمند همکاری دیگر سازمان ‌های متولی است تا با پیگیری ‌های کافی٬ شاهد حذف کامل پدیده قاچاق در سطح استان کردستان باشیم. مدیرعامل شرکت ملی پخش فرآورده‌‌های نفتی کردستان در بخش دیگری از سخنان خود گفت: در راستای نظارت بیشتر بر قاچاق در سال جاری دو هزار و ۶۳۸ دفترچه سوخت تراکتور در استان کردستان ابطال شده است. یاسمی اظهار داشت: این برنامه با همکاری جهاد کشاورزی و پس از بررسی ۲۶ هزار تراکتور در شهرستان‌‌های استان اجرا شد. وی افزود: خوشبختانه با اجرای طرح مذکور در توزیع و مصرف بیش از ۱۰ میلیون لیتر سوخت صرفه‌ جویی شد. مدیرعامل شرکت ملی پخش فرآورده‌‌های نفتی کردستان بیان کرد: در راستای کنترل و نظارت بر چسب‌های به صاحبان تراکتورها داده شد که بر روی آنها شماره موتور، شاسی و سایر ویژگی‌‌های دستگاه تراکتور با دفترچه سوخت مطابقت داده می‌‌شد و در نظارت‌ها افرادی بودند که به مراکز تعیین شده مراجعه نکردند و دفترچه سوخت آن ‌ها ابطال شد. یاسمی یادآور شد: نظارت‌ها بر جلوگیری از سوخت همچنان ادامه دارد و انتظار می‌رود همچنان شاهد کاهش سوخت قاچاق از استان باشیم.
