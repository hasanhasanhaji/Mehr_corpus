مشهد - معاون سیاسی امنیتی استاندار خراسان رضوی از تشکیل کمیته مبارزه با فساد اقتصادی به عنوان یکی از اولویت‌های دولت در استان خبر داد. به گزارش خبرنگار مهر، سیدمحسن صادقی روز دوشنبه در جلسه شورای اداری شهرستان مشهد در محل فرمانداری بیان کرد: به منظور مبارزه با بستر فساد کمیته‌ای در همین راستا در استان تشکیل شده است. وی با بیان اینکه تمرکز این ستاد بر روی بستر‌های فساد است تاکید کرد: تخلفات اقتصادی موجب تحلیل و آسیب جدی به اقتصاد کشور و در نهایت رفاه و آرامش مردم می‌شود. تبلیغات زودهنگام انتخاباتی در مشهد آغاز شده است معاون سیاسی استاندار خراسان رضوی همچنین با بیان اینکه فعالیت زود هنگام کاندیداها طبق قانون پذیرفته نیست ادامه داد: گزارش‌های واصله حاکی از تبلیغات زود هنگام برخی از افراد در شبکه‌های مجازی است. وی با اشاره به این موضوع که برقراری سلامت و ایجاد نظم و امنیت در انتخابات وظیفه دولت است اظهار کرد: درهمین راستا تدابیر و تمهیدات لازم با تشکیل کمیته‌های مربوطه در استان انجام پذیرفته است. وی با تاکید بر اینکه هیچ دستگاه اجرایی در استان حق استفاده و بکارگیری از امکانات دولتی را علیه کاندیدا‌ها و یا برای آنها ندارند افزود: استفاده از امکانات دولتی برای کاندیداها و در اختیار آنها برای تبلیغات بر اساس قانون تخلف محسوب می‌شود. وی بیان کرد: به منظور شرکت در انتخابات پیش رو تاکنون تعداد ۱۲ مدیر در استان از سمت خود کناره گیری کردند. مشهد بیشترین آمار موسسات اعتباری را دارد معاون سیاسی وامنیتی استاندار خراسان رضوی همچنین در بخش دیگری از سخنان خود با بیان اینکه مشهد مقدس بیشترین آمار موسسات مالی و اعتباری را دارد بیان کرد: متاسفانه برخی از این موسسات در ابتدا دچار تخلف شدند که موجب اشکالات بسیاری برای عموم مردم شد. صادقی بیان کرد: فعالیت برخی از این موسسات که از ابتدا با تخلف و سهل انگاری انجام پذیرفته موجب شده تا بخش‌های بسیاری از جامعه دچار اخلال شود. وی با اشاره به اینکه در این رابطه و در خصوص پرونده موسسه مالی و اعباری میزان و همچنین شرکت سرمایه گذاری پدیده انرژی زیادی صرف شده است ادامه داد: تمام تلاش مسئولان بر اینست تا نسبت به باز پس گیری مطالبات سرمایه گذاران اقدام شود.
