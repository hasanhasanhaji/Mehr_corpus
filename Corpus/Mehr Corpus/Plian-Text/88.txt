امام جمعه موقت اصفهان، با بیان اینکه ما به دستگاه قضا اعتماد داریم، تاکید کرد: عدالت اسلامی تبعیض بردار نیست و قطعا قوه قضاییه با قاطعیت حکم مهدی هاشمی را اجرایی خواهند کرد. حجت‌الاسلام تقی رهبر در گفتگو با خبرنگار مهر، شایعاتی مبنی بر عدم اجرای حکم مهدی هاشمی در اثر فشارها به قوه قضائیه را بی‌اساس دانست و گفت: سخنگوی قوه قضائیه اخیرا در یک برنامه تلویزیونی به همین موضوع اشاره و تاکید کرد که حکم دادگاه در خصوص این پرونده قطعا اجرا خواهد شد و خودِ آقایان وظایف قانونیشان را می‌دانند. وی با تاکید بر اینکه عدالت اسلامی تبعیض بردار نیست، افزود: همانگونه که قوه قضائیه پرونده رحیمی و بابک زنجانی را پیش برده است، در پرونده مهدی هاشمی نیز به خوبی عمل کرد و انشاءالله آن را به سرانجام می‌رساند. امام جمعه موقت اصفهان، در ادامه با اشاره به مثالی در رعایت عدالت اسلامی گفت: پیامبر اکرم (ص) فرمودند که حتی اگر دختر من سرقت کند، دستش را قطع خواهم کرد، لذا اجرای حکم اسلامی و عدالت چاق و لاغر، فقیر و غنی، قدرتمند و ضعیف نمی‌شناسد و باید برای همه به طور یکسان اجرا شود. حجت‌الاسلام رهبر در پایان تاکید کرد: ما به دستگاه قضا اعتماد داریم و قطعا با قاطعیت حکم مهدی هاشمی را اجرایی خواهند کرد. به گزارش مهر، دادگاه مهدی هاشمی در ۲۵ جلسه در شعبه ۲۸ دادسرا و دادگاه انقلاب اسلامی تهران به ریاست قاضی محمدعلی مقیسه برگزار و در دو جلسه اول کیفرخواست وی قرائت شد و از جلسه سوم مهدی هاشمی و وکلای مدافع او در برابر اتهامات وارده به دفاع پرداختند. قاضی پرونده بعد از بیست و پنج جلسه در تاریخ ۱۵ دی ماه امسال برای انجام تحقیقات وقت تنفس اعلام کرد. دو جلسه بعد از آن در تاریخ ۲۰ و ۲۵ بهمن ماه امسال به عنوان اخذ آخرین دفاعیات برگزار گردید و دادگاهانقلاب سرانجام مهدی هاشمی را در تاریخ ۲۱ خرداد ۹۴ به جرم‌های اختلاس، ارتشاء و مباحث امنیتی به ۱۰ سال زندان محکوم کرد.
