با بهره برداری از یک پروژه جدید برقی، خطر خاموشی تهران در ساعات پیک مصرف برق تابستانی منتفی شد. به گزارش خبرگزاری مهر، شرکت برق منطقه‌ای تهران با انتشار گزارشی، اعلام کرد: پروژه کابل ۶۳ کیلوولت پاک - پایگاه، با هزینه سرمایه گذاری افزون بر ۱۰۰ میلیارد ریال در مدار بهره برداری قرار گرفت. مهمترین ویژگی این طرح جدید برقی افزایش پایداری شبکه برق و فروکش کردن خطر خاموشی تهران به ویزه در ساعات پیک مصرف تابستانی بوده و پیش بینی می‌شود از خاموشی‌های احتمالی در پیک تابستان تهران جلوگیری شود. عملیات حفاری، کابل کشی، مفصل بندی، سرکابل بندی، اجرای سیستم ارتینگ و آسفالت پروژه کابل ۶۳ کیلوولت پاک -پایگاه در مدت ۶ ماه با هزینه‌ای در حدود یکصد میلیارد ریال انجام گرفته است. همچنین این پروژه نیاز به اخذ مجوز از شهرداری‌های مناطق ۹ و ۲۱ و اداره کل راهنمایی و رانندگی با رعایت حریم شبکه گاز، آب، برق، مخابرات و فاضلاب داشته است. دومدار کابل خشک احداثی از پست ۲۰/۶۳ کیلوولت پاک آغاز و به پست ۲۰/۶۳ کیلوولت پایگاه به طول حدود پنج کیلومتر با عبور از پل کن منتهی می‌شود و هدف این پروژه جابجائی کابل خشک به جای کابل روغنی بوده و از هزینه اضافی نگهداری کابل روغنی و تزریق مداوم روغن کاسته می‌شود. همچنین اجرای پروژه کابل ۶۳ کیلوولت پاک - پایگاه ظرفیت باردهی کابل را افزایش داده است که در نتیجه ازخاموشی‌های احتمالی در پیک تابستان منطقه جلوگیری به عمل می‌آورد. از سوی دیگر ساخت طرح از پست برق شیرپاک تا پست پایگاه شکاری دراتوبان فتح تهران هم مراحل اجرایی خود را پشت سر می‌گذارد.
