مدیر تیم فوتبال المپیک ایران گفت: برگزاری چنین بازی‌های دوستانه‌‌ای می‌تواند ذهنیت مردم دنیا را نسبت به ایران تغییر و نشان دهد که مردم ایران انسان‌دوست و میهمان‌نواز هستند. به گزارش خبرنگار مهر، حبیب کاشانی در پایان دیدار ستارگان ایران و ستارگان فوتبال دنیا در رابطه با برگزاری این مسابقه گفت: ما مدت‌ها بود در ایران چنین بازی‌هایی را شاهد نبودیم و این مسابقه دوباره شوق و اشتیاق را به ورزشگاه آزادی آورد و این بازی به خاطر کار خیر بود و مهم این بود که این مسابقه در کشور ما برگزار شد. وی افزود: برگزاری چنین مسابقه هایی می‌تواند تفکر را نسبت به ایران عوض کند و دوباره شاهد برگزاری چنین بازی هایی باشیم. این بازی‌ها انسان‌دوستانه و میهمان دوستی مردم ایران را نشان می‌دهد و امیدوارم سایر تیم‌ها هم به ایران بیایند. مدیر تیم المپیک در رابطه با اینکه آیا گلایه‌ای از کارلوس کی‌روش داشته، اظهار داشت: گلایه‌ای در کار نبوده، اما تیم المپیک چند روز دیگر باید به هلند برود. ما چند ماه است که دنبال ویزای بازیکنان هستیم، اما چند بازیکنمان را نمی‌توانیم در اختیار داشته باشیم و یک بازیکن را نیز تازه دیروز به ما اعلام کردند که به تیم ملی دعوت شده است. کاشانی تاکید کرد: ما فقط درخواست تعامل را داریم. امیدوارم آقایان کفاشیان، اسدی و اسلامیان این تعامل را ایجاد کنند. ما چند بازیکن‌مان را در آستانه اردو به علت همراهی تیم بزرگسالان نداریم. اگر قرار است این مساله رخ دهد، بهتر است زودتر به ما اطلاع دهند تا ما بتوانیم بازیکنان دیگری را دعوت کرده و از آنان استفاده کنیم. مدیر تیم المپیک ایران اضافه کرد: جوانگرایی در تیم ملی خوب و برای فوتبال ما مفید است، اما باید این جوان گرایی به ما ضربه نزد. ما در هفته‌های جاری همزمان بازی‌های مقدماتی جام جهانی و همچنین بازی‌های مقدماتی المپیک را پیش رو داریم و امیدوارم در آینده این تعامل را شاهد باشیم تا به مشکل برنخوریم.
