مدیرکل مدارک علمی حوزه‎های علمیه کشور گفت: گواهینامه استخدامی سطح یک و دو به طلاب شاغل فاقد مدرک حوزوی اعطا می‌شود. حجت‌الاسلام والمسلمین محمدرضا حامدی در گفتگو با خبرنگار مهر اظهار کرد: شورای عالی حوزه‌های علمیه در سال ۸۸ مصوبه‌ای در مورد اعطای گواهینامه استخدامی سطح یک و دو به طلاب شاغل داشته که تعداد زیادی از طلاب فاقد مدرک حوزوی را شامل شد. امام جمعه میانه ادامه داد: با توجه به اینکه تعداد زیادی از طلاب شاغل فاقد مدرک مدعی شدند که شرایط لازم برای دریافت مدرک را دارند و مشمول این مصوبه می‌شوند، مرحله دوم اعطای گواهینامه استخدامی در دستور کار قرار گرفت. مدیرکل مدارک علمی حوزه‌های علمیه، اجرای این طرح را ویژه طلابی دانست که در نهادها و مراکز علمی به عنوان فردی حوزوی (اعم از معمم و غیرمعمم) تا ۱۲ مهر ۸۸ به صورت تمام وقت اشتغال به خدمت داشتند و فاقد پرونده تحصیلی هستند و یا به دلیل اشتغالات کاری موفق به گذراندن مراحل تحصیلی و ارزیابی نشده و با توجه به گذشت زمان، امکان گذراندن امتحانات را به صورت مرسوم نداشتند. حجت‌الاسلام حامدی، موفقیت در آزمون جامع کتبی را یکی از شرایط اعطای گواهینامه استخدامی بیان کرد و افزود: مواد آزمون متقاضیان مدرک استخدامی سطح یک در دروس فقه از کتاب شرح لمعه در ابواب صلاه، صوم، حج، متاجر و نکاح و اصول فقه از اصول مرحوم مظفر شامل مباحث اوامر، نواهی و استصحاب و در دروس عمومی از تفسیر نمونه جلد یک، بدایه المعارف مباحث امامت و معاد است. به گفته وی مواد آزمون سطح دو در فقه شامل مکاسب محرمه، بیع مباحث شروط المتعاقدین و شروط العوضین واصول از مبحث استصحاب فرائدالاصول و مبحث اوامر کفایه الاصول و دروس عمومی شامل تفسیر المیزان جلد یک، نهایه الحکمه جلد یک مراحل اول، دوم، سوم و چهارم، می‌باشد. حجت‌الاسلام حامدی از طلابی که شامل این طرح می‌شوند خواست که به منظور سهولت و آگاهی بهتر از زمان و مراحل ثبت نام، شماره ملی خود را به سامانه ارتباطی ۳۰۰۰۲۲۵۱۰۰۰۰۸۲ پیامک کنند. مراحل و چگونگی ثبت نام و زمان آزمون در اطلاعیه‌های اعلامی دفتر مدارک علمی حوزه‌های علمیه از طریق سایت رسمی معاونت آموزش و امور حوزه‌های علمیه به آدرس اینترنتی www. howzeh. org اعلام می‌شود.
