بازیکن پیشین تیم فوتبال پرتغال فضای ورزشگاه آزادی و تشویق هواداران ایرانی را فوق‌العاده برشمرد. وی همچنین گفت: اگر کارلوس کی‌روش در ایران نماند او را به خانه می‌برم. به گزارش خبرنگار مهر، لوئیس فیگو پس از پیروزی تیم فوتبال منتخب ستارگان جهان برابر ستارگان ایران در دیدار خیرخواهانه برای حمایت از بیماران ام. اس، ضمن بیان مطلب فوق گفت: اولین بار است که همگی به ایران آمدیم. ما برای بازی خیریه به ایران آمدیم تا به یکسری انسان که از بیماری خاص رنج می‌برند، کمک کنیم. وی ادامه داد: هوادارانی که برای استقبال از تیم به فرودگاه آمدند، فوق‌العاده بودند و از همه آنها تشکر می‌کنم. از تمام کسانی که به ورزشگاه هم آمدند تشکر می‌کنم زیرا یک بازی خیرخواهانه و مهم بود. فضای ورزشگاه و تشویق هواداران فوق‌العاده بود. بازیکن پیشین تیم فوتبال پرتغال در خصوص حضورش در انتخابات فیفا یادآور شد: علاقه دارم به فیفا کمک کنم اما البته باید زمان بگذرد. من از آنچه که در فیفا دیدم و رخ داد، شکایت کردم زیرا جامعه فیفا و فوتبال باید شفاف باشد. وی در پاسخ به اینکه در این زمینه آسیایی‌ها چه کمکی کردند، تصریح کرد: کنگره آسیا کمکی به من نکرد. فیگو در مورد شرایط تیم ایران در این بازی تاکید کرد: این بازی فوق‌العاده و شرایط آن خیلی خوب بود. وی در مورد کارلوس کی‌روش خاطرنشان کرد: نمی‌دانم وضعیت ایشان در تیم ملی چگونه است اما اگر نماند، او را به خانه می‌برم. بازیکن پیشین تیم فوتبال پرتغال اضافه کرد: کارلوس مربی بزرگ و دست خوبی برای من است که در تیم ملی و تیم رئال مادرید با او همکار بودم. من به او مدیونم، آنهم به خاطر اقدامات خوبی که برای من انجام داده است. دوست داشتم در ایران او را ببینم اما این اتفاق رخ نداد. وی همچنین گفت: امیدوارم او بتواند به همراه تیمش در مرحله انتخابی جام جهانی موفق بوده و به آن رقابتهای مهم صعود کند.
