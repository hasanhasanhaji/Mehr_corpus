یاسوج – امام جمعه یاسوج گفت: پویایی جامعه مستلزم جهاد توأم علمی و فرهنگی است. به گزارش خبرنگار مهر، آیت‌الله سید علی‌اصغر حسینی در خطبه‌های نماز جمعه این هفته یاسوج افزود: هم اکنون این دو نوع جهاد تا حد قابل قبولی در کشور رشد یافته است. وی با تبریک سالروز جهاد دانشگاهی استان اظهار داشت: این نهاد منشأ خدمات علمی و فرهنگی مثمرثمری در کشور بوده است. حسینی با اشاره به پیشرفت‌های علمی کشور پس از انقلاب تاکنون گفت: این مرهون روح تعهد و جهاد در میان جامعه علمی کشور است. امام جمعه یاسوج همچنین در بخش دیگری از سخنان خود سالروز شهادت شهید صارمی و روز خبرنگار را گرامی داشت و افزود: خبرنگاران سربازان فداکار میدان فرهنگ و روشنگران جامعه هستند. حسینی رسالت خبرنگاران را سنگین و نقش آنها را در رشد جامعه موثر عنوان کرد و گفت: صداقت و صحت اخبار و گزارشها جزء وظایف اصلی خبرنگاران است. وی همچنین با اشاره به سخنان رئیس جمهور آمریکا در حامی تروریست معرفی کردن ایران، آمریکا را حامی اصلی تروریست در جهان دانست. وی بیان کرد: این کشور ایجاد کننده گروهک‌های تروریستی داعش و القاعده است و به دروغ پرچم مبارزه با تروریست را برداشته است.
