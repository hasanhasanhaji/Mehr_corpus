رییس رسانه ملی در نشست تقدیر از برنامه‌های ماه مبارک رمضان بیان کرد عده‌ای بحث نادرست مخالفت صداوسیما با توافق هسته‌ای را مطرح کردند تا تاثیر رسانه را کم کرده و اعتماد مردم را از آن سلب کنند. به گزارش خبرگزاری مهر، محمد سرافراز با حضور در معاونت سیما و شرکت در جلسه مدیران شبکه‌ها با تشکر از تلاش‌های دست‌اندرکاران شبکه‌ها در تولید و پخش برنامه‌های ماه مبارک رمضان، تاثیرگذاری رسانه در این ماه را به خاطر درک دقیق فرصت‌ها و موقعیت‌ها دانست و گفت: هر سال بر پیچیدگی کار رسانه‌ای افزوده می‌شود و تلویزیون باید از سامانه هوشمند و یادگیرنده برخوردار شود. وی با تقدیر از سریال‌های «پایتخت۴»، «دردسرهای عظیم» و «گاهی به پشت سر نگاه کن» و خصوصا پیام‌های رمضانی سریال «پایتخت۴»، این برنامه‌ها را در جلب رضایت مخاطبان موفق دانست و ضمن قدردانی از دست‌اندرکاران، کارگردانان، تهیه‌کنندگان و هنرمندان با سنجیده خواندن این آثار بر لزوم درک بایسته‌های محیط رقابتی کنونی تاکید کرد. رییس رسانه ملی عنوان کرد: برنامه‌های «جشن رمضان»، «خندوانه» و «ماه عسل» به لحاظ تنوع آیتم، ساختار متفاوت و مهمانان ویژه از کیفیت بهتری نسبت به گذشته برخوردار بوده و برنامه‌های «جمع‌خوانی قرآن کریم» که از اقصی نقاط کشور در شبکه‌های سراسری انعکاس یافت و همچنین سایر برنامه‌های مذهبی شبکه‌ها، نشان از برنامه‌ریزی محتوایی مناسب برای این ایام داشت و قابل تقدیر است. سرافراز اضافه کرد: بعضا اشکالاتی جزیی نیز مشاهده می‌شد، که این موضوع بیشتر برای برنامه‌های زنده هر روزه رخ می‌دهد و لزوم تشکیل یک اتاق فکر دائمی برای این برنامه‌ها احساس می‌شود تا بیش از پیش هدایت شوند. وی افزود: البته جریاناتی در خارج از سازمان سعی داشتند تا با توسل به مطالب خلاف واقع، مردم را در این ماه پرفیض و برکت از رسانه ملی جدا کنند. مثلا بحث‌های مخالفت صداوسیما با توافق هسته‌ای یا صلح امام حسن (ع) را مطرح کردند تا تاثیر رسانه را کم کرده و اعتماد مردم از رسانه ملی سلب شود که البته موفق نشدند و سیما توانست با تولید برنامه‌های مناسب و پرمحتوا، اعتماد مخاطب را بیشتر از گذشته جلب کند. در پایان این جلسه، سرافراز بر مبنای نظرخواهی‌ها و بازخوردهای دریافتی از مخاطبان، رضایت از برنامه‌ها را بهترین خدا قوت به همکاران سازمان برشمرد.
