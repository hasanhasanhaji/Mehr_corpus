دشتی- نماینده مردم دشتی و تنگستان در مجلس شورای اسلامی گفت: جایگاه علمی و ادبی و فرهنگی شهرستان دشتی معرفی شود. به گزارش خبرنگار مهر، حجت الاسلام سید محمد مهدی پور فاطمی صبح دوشنبه در آئین رونمایی سایت مند دشتی با تقدیر از دست اندرکاران راه‌اندازی این سایت، اظهار داشت: امیدواریم با راه‌اندازی این سایت شاهد انعکاس بهتر و بیشتر خدمات نظام و دولت در سطح شهرستان باشیم. وی افزود: در دوسال گذشته دولت تدبیر و امید در بخش‌های مختلف کارهای خوبی انجام داده و توانسته در بین مردم رضایتمندی ایجاد کند که نیاز است این خدمات به نحو مطلوب انعکاس داده شود. پورفاطمی ادامه داد: با توجه به سابقه دیرینه شهرستان دشتی سایت مند دشتی باید بتواند فرهنگ اصیل و غنی شهرستان را به خوبی معرفی کند. وی بیان کرد: دشتی دارای علما و بزرگان بنامی است و سایت مند می‌تواند این بزرگان را معرفی کند تا جامعه و جوانان امروزی با آنها بیشتر آشنا شوند که اگر انسان نتواند اسالت خود را بشناسد قطعا با مشکلات عدیده‌ای مواجه خواهد شد. نماینده مردم دشتی و تنگستان در مجلس شورای اسلامی با تقدیر از تلاش‌های فرماندار شهرستان دشتی در توسعه و پیشرفت شهرستان گفت: غلامرضا مهرجو از نیروهای خوبی است که توانسته کارهای ارزشمندی در دشتی انجام دهد و باید خبرنگاران این خدمات را به نحو مطلوب انعکاس دهند و بیشتر از وجود آن استفاده کنند. وی بیان کرد: دشتی از نظر ادبی و علمی دارای جایگاه بزرگی است که ضرورت دارد برای پیشرفت و توسعه آن همه دست به دست هم بدهیم.
