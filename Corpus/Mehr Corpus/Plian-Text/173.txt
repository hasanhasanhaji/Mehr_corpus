یک محقق در مقاله‌ای تحت عنوان جایگاه اخلاق در فرایند استنباط که در دومین کنفرانس بین المللی فقه و قانون تحت عنوان اخلاق و قانون ارائه گردید، تاکید کرد: نباید میان اخلاق و فقه و حقوق جدایی انداخت. به گزارش خبرگزاری مهر، دومین کنفرانس بین المللی فقه و قانون تحت عنوان اخلاق و قانون به همت مرکز تحقیقات اسلامی مجلس در قم برگزار شد. حجت الاسلام والمسلمین سید حسن وحدتی شبیری در این این کنفرانس بیان داشت: در ارتباط با جایگاه اخلاق در فرایند استنباط، دیدگاه‌های و رویکردهای متفاوتی از سوی فقیهان و حقوقدانان به چشم می‌خورد. برخی میان اخلاق از یکطرف و فقه و حقوق از طرف دیگر، دیواری ترسیم کرده و آن دو حوزه را به کلی از یکدیگر جدا می‌شمرند. وی ادامه داد: اخلاق، ضمانت اجرای درونی و اخروی داشته و انسانها را به آراسته شدن به صفات حسنه و دوری گزیدن از صفات رذیله توصیه می‌کند ولی فقه و حقوق، عمدتاً انسانها را به الزامات و تکالیف رهنمون می‌سازد. ضمات اجرای این تکالیف نیز بیشتر، بیرونی و این جهانی است. مجازاتها، بطلان عقد، مصادره اموال، نمونه‌های از ضمانت اجرای تکالیف یاد شده است. این محقق و نویسنده کشورمام اظهارداشت: برخی دیگر، ضمن اعتراف به دوگانگی میان اخلاق و فقه، بر ضرورت تعامل میان این دو حوزه از ساحتهای معرفت بشری تأکید کرده اند. بسیاری از قواعد فقهی ریشه در ارزشهای اخلاقی دارد. مثلاً اگر اخلاق، تصرف بدون اذن در مال دیگری را مذموم می‌شمرد، فقه و حقوق برای آن ضمانت اجرا همچون مسئولیت نسبت به بازگرداندن مال، ضمان اجره المثل و احیاناً ضمانت کیفری در نظر می‌گیرد. استاد حوزه و دانشگاه در ادامه سخنانش تصریح کرد: در این میان دیدگاه دیگری نیز قابل طرح است و آن اینکه اخلاق، نقش نظارتی در فرایند استنباط برعهده می‌گیرد و فقیه می‌بایست حاصل استنباط خود را بر دستگاه اخلاق عرضه نماید و باید محک ارزشهای اخلاقی، درستی فرایند استنباط را بیازماید. حجت الاسلام والمسلمین وحدتی شبیری یادآورشد: نتیجه قیاس استنباط نباید به گونه‌ای باشد که ارزشهای مسلم اخلاقی را زیر پا گذارد. فتوای فقیه و قانون موضوعه اگر متدینان و شهروندان را طوری تربیت کند که به راحتی ارزشهای اخلاقی را نقض کنند و به صرف اینکه تکلیف الزامی در فقه و قانون را اطاعت کرده اند در روابط اجتماعی به یکدیگر ستم روا دارند چنین فتوا و قانونی با اهداف دین مبین و نظام حقوقی سازگار نیست و در نهایت، تمدن اسلامی را از رسیدن به قلّه‌های پیشرفت و کمال لایق بشری دور می‌سازد. به عنوان نمونه چند مسأله فقهی بر اساس دیدگاه‌های فوق الذکر مورد کنکاش و جستجوی علمی قرار می‌گیرد.
