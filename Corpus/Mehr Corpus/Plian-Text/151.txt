پیشوا - محمود حجتی وزیر جهاد کشاورزی به منظور بازدید از یک مرکز فعال حوزه کشاورزی و دامی شهرستان پیشوا به این شهرستان سفر کرد. به گزارش خبرنگار مهر، صبح پنجشنبه محمود حجتی وزیر جهاد کشاورزی به همراه برخی از مسئولان وزارت جهاد کشاورزی به شهرستان پیشوا سفر کرد. وزیر جهاد کشاورزی در بدو ورود به شهرستان پیشوا مورد استقبال جمعی از مسئولان اجرایی و فعالان بخش کشاورزی و دامی این شهرستان قرار گرفت. وزیر جهاد کشاورزی که به دعوت نماینده مردم ورامین، قرچک و پیشوا در مجلس شورای اسلامی به شهرستان پیشوا سفر کرده، ضمن بازدید از مراکز تولید محصولات کشاورزی و دامی این منطقه، برنامه ریزی لازم را برای توسعه و رشد هر چه بیشتر کشاورزی و دامپروری پیشوا انجام می‌دهد. بر اساس برنامه ریزی انجام شده، حجتی در پیشوا از مرکز تبدیل گلخانه‌های سنتی به صنعتی و پروژه آبیاری نوین این شهرستان بازدید می‌کند. شهرستان پیشوا یکی از قطب‌های تولید محصولات کشاورزی و دامی در استان تهران به حساب می‌آید به طوری که بیش از یک هزار و ۲۰۰هکتار از اراضی کشاورزی پیشوا تحت پوشش کشت‌های گلخانه‌ای قرار دارد که این رقم معادل یک هشتم گلخانه‌های کشور است. گفتنی است بیش از ۷۰۰دامداری در شهرستان پیشوا فعال است و در مجموع سالانه تولیدات دامی و کشاورزی شهرستان حدود ۶۰۰هزارتن است که در استان تهران و سایر استان‌ها مصرف و برخی از آن‌ها نیز به خارج از کشور صادر می‌شود.
