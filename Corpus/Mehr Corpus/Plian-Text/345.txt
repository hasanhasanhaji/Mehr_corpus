اراک- نماینده ولی فقیه در استان مرکزی و امام جمعه اراک گفت: رشد علمی کشور همواره مورد تاکید مقام معظم رهبری است که باید به دور از دغدغه‌های سیاسی مدنظر قرار گرفته و اجرایی شود. به گزارش خبرنگار مهر، حجت الاسلام قربانعلی دری نجف آبادی در خطبه‌های نماز جمعه اراک اظهار داشت: رشد علمی کشور همواره از تاکیدات مقام معظم رهبری است که باید به دور از دغدغه‌های سیاسی مدنظر قرار گرفته و اجرایی شود. وی افزود: پایه و اساس ارتقای دانشگاه‌ها رشد علمی و فرهنگی است و همفکری و همکاری دانشجویان بسیار می‌تواند در حل مشکلات جامعه موثر باشد. دری نجف آبادی بیان داشت: هفته دولت یادگاری از شهیدان رجایی و باهنر است و این دو الگو از شخصیت‌های نظام اسلامی و سرداران رشیدی هستند که در خدمت امام خمینی (ره) فعالیت کرده و به فیض شهادت نائل شدند. نماینده ولی فقیه در استان مرکزی با اشاره به هفته دولت تصریح کرد: هفته دولت فرصت خوبی است برای دولتمردان که به شهرها و استان‌های مختلف سفر کرده و از نزدیک با مردم و شرایط استان‌ها ارتباط داشته باشند. دری نجف آبادی افزود: استان مرکزی ظرفیت‌های بسیاری دارد و تنها یک استان صنعتی به شمار نمی‌آید بلکه بستری برای پرورش مغزها و استعدادها است که باید از این ظرفیت غافل نشده و بهره بگیریم. وی یادآور شد: تورم و رکود هر دو به اقتصاد کشور آسیب می‌زنند و بری رفع تورم باید زمینه رونق اقتصادی به وجود آید البته تاکنون قدم هایی برای رفع مشکلات برداشته شده اما با توجه به پتانسیل‌های خوبی که استان مرکزی دارد می‌توان گام‌های موثرتری برداشت. نماینده ولی فقیه در استان مرکزی در پایان گفت: اگر همه با تفاهم و تعامل وارد شویم می‌توانیم ضمن کمک به تولید در مسیر افزایش تولید ناخالص ملی حرکت کرده و مشکلات اقتصادی کشور را برطرف کنیم.
