اردبیل – نماینده ولی فقیه در استان و امام جمعه اردبیل با تاکید بر اهمیت اتحاد و انسجام در داخل استان گفت: مردم این استان باید در مقابل خائنان به اتحاد هوشیار باشند. به گزارش خبرنگار مهر، آیت الله سیدحسن عاملی ظهر امروز در خطبه‌های نماز جمعه اردبیل افزود: از طرق مختلف بویژه در شبکه‌های اجتماعی سرمایه گذاری عظیمی شده تا استان دستخوش تشتت و اختلاف شده و بین مرکز استان و شهرستان‌ها تنافر و تدابر ایجاد شود. وی انتخابات مجلس را عاملی برای ایجاد اختلاف میان شهرستان‌های استان برشمرد و بیان داشت: در آینده نزدیک این امر تشدید خواهد شد، چون عده‌ای که قدرت رسیدن به کرسی‌های مجلس را ندارند دست به خیانت زده و با استخدام عواطف مردمی خود را به دروغ، دلسوز مردم و پیگیر حقوق مناطق استان نشان می‌دهند. رئیس شورای فرهنگی استان ادامه داد: تحریک قومیت‌ها، قبایل و همچنین اعلان خطر موهوم و غیرواقعی برای مناطق خاص استان از جمله این ترفندها است. وی با بیان اینکه در این خصوص اخیرا جو منفی در جنوب استان مبنی بر انتقال حقابه قزل اوزن به دشت اردبیل ایجاد شده متذکر شد: من به صراحت اعلام می‌کنم که سهم ۵۰ میلیون متر مکعب استان از قزل اوزن به هر مقصدی که دولت آن را تعیین کرده تا آخرین قطره باید در خلخال مصرف شود و قطره‌ای از آب مزبور برای کشاورزی دشت اردبیل انتقال نخواهد یافت. عاملی عنوان کرد: در مقابل از مردم خلخال می‌خواهم به کسانی که به خاطر صندلی مجلس قصد تحریک عمومی را دارند و گزارش دروغ می‌گویند، رای ندهید که آنها قطعا خائن به رای شما خواهند بود. وی از مسئولان امور آب و مدیریت ارشد استان نیز خواست که با دقت، شفافیت و عدالت در خصوص معضل‌های مشابه با مردم سخن بگویند و نگذارند در اذهان مردم گره‌های خطرناک شکل بگیرد. نماینده مردم استان در مجلس خبرگان رهبری همچنین در خصوص کمک به مدافعین حرم یادآور شد: در این زمینه از هیچ کس و هیچ مجموعه‌ای بطور الزامی وجهی اخذ نمی‌شود، حتی قرار نیست کسی در این باب ماخوذ به حیاء شود. وی با بیان اینکه اگر کسی بر فرض محال خبری از الزام دارد حتما به مدیریت ارشد استان اطلاع دهد، اینگونه شایعه‌ها را کار دشمنان اهل بیت دانست عاملی در عین حال به دلیل کشف ۱۵۰ کیلو مواد مخدر از پلیس مبارزه با مواد مخدر و نیروهای امنیتی تجلیل و از شهروندان این استان خواست با قصد تقرب در خصوص مواد افیونی با نیروهای امنیتی همکاری کنند.
