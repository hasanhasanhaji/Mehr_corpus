عضو شورای مرکزی فراکسیون رهروان ۴ مدل مورد رایزنی برای تعیین ترکیب کمیسیون ویژه بررسی برجام را تشریح کرد و مدل ۵، ۵، ۵ را محتمل‌ترین گزینه برای تفاهم خواند. خبرگزاری مهر- گروه سیاست: فراکسیون اصولگرایان مجلس کمیته‌ای را برای رایزنی با فراکسیون رهروان جهت تفاهم برای ارائه فهرستی مشترک از نامزدهای دو فراکسیون برای عضویت در کمیسیون ویژه، تشکیل داد. این کمیته شامل علیرضا زاکانی، علی اصغر زارعی، مهرداد بذرپاش، مرتضی حسینی و محمود نبویان است. شورای مرکزی فراکسیون رهروان هم در جلسه اخیر خود که با حضور لاریجانی رئیس مجلس تشکیل شده بود بر لزوم رایزنی با فراکسیون اصولگرایان جهت تشکیل کمیسیون ویژه تاکید کرده بود. روز دوشنبه (۱۹ مرداد) کمیته منتخب فراکسیون اصولگرایان جلسه‌ای با حسین سبحانی نیا، علاء الدین بروجردی رئیس کمیسیون امنیت ملی و محمد حسن ابوترابی فرد نائب رئیس مجلس و عضو فراکسیون رهروان برای رایزنی در خصوص فهرست مشترک کمیسیون ویژه برگزار کرد. حسین سبحانی نیا در گفتگو با خبرنگار مهر در خصوص این جلسه گفت: در این جلسه مدل‌ها مختلف وحدت برای تعیین ترکیب فهرست مشترک دو فراکسیون اصولگرای مجلس جهت تشکیل کمیسیون ویژه بررسی برجام مورد بررسی قرار گرفت. نماینده مردم نیشابور در مجلس شورای اسلامی در تشریح این مدل‌ها گفت: یکی از پیشنهادات این بود که ترکیب کمیسیون ویژه شامل روسای ۱۳ کمیسیون تخصصی مجلس شود. عضو فراکسیون رهروان گفت: در مدل دیگری دوستان پیشنهاد دادند ترکیب کمیسیون ویژه شامل ۶ عضو از فراکسیون اصولگرایان، ۸ عضو از فراکسیون رهروان و ۱ عضو از فراکسیون اقلیت اصلاح طلبان شود. وی ادامه داد: مدل دیگری نیز ۵ عضو از فراکسیون اصولگرایان، ۸ عضو فراکسیون رهروان و ۲ عضو اقلیت اصلاح طلب را پیشنهاد می‌داد. که این مدل مورد اقبال برخی نمایندگان واقع نشد. سبحانی نیا اظهار داشت: مدل دیگری که بیشتر مورد توافق دو فراکسیون قرار گرفت این بود که ۵ عضو از فراکسیون اصولگرایان، ۵ عضو از فراکسیون رهروان و ۵ عضو نیز نمایندگانی که مورد توافق دو فراکسیون هستند، ترکیب اعضای کمیسیون ویژه را تشکیل دهند. به گزارش مهر شنیده‌ها حاکی از آن است که در جلسه اخیر دو فراکسیون در مورد افرادی مانند علاءالدین بروجردی، علی اصغر زارعی، کاظم جلالی و محمدعلی پور مختار به عنوان گزینه‌های مورد تفاهم دو فراکسیون توافق نسبی صورت گرفته است.
