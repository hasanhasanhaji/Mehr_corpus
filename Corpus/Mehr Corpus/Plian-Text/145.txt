مشهد- حریق یک تانکر حاوی قیر بامداد مشهد مقدس را به دلیل متصاعد شدن حجم زیادی از دود تیره و تار کرد. به گزاش خبرنگار مهر، مقارن ساعت ۱۵ دقیقه بامداد روز پنجشبه با زبانه کشیدن شعله‌های اتش در حومه مشهد و متصاعد شدن حجم سیاهی از دود در تاریکی شب باری دیگر با استمداد شهروندان از سامانه امداد و نجات سازمان آتش نشانی و خدمات ایمنی شهرداری مشهد بیش از ۳۰ آتشنشان برای اطفای حریقی گسترده بسیج شدند. حریق تانکر ۲۷ هزار لیری حاوی قیر در جاده آسانسور سازی مشهد و احتمال سرایت آتش به مزارع کشاورزی موجب شد تا برای اطفای این حریق تعداد ۳۳ آتش نشان به همراه ۱۱ خودروی اطفای حریق از تعداد ۱۰ ایستگاه به محل حادثه اعزام شوند. افسر نگهبان سازمان آتش نشانی وخدمات ایمنی شهرداری مشهد صبح امروز در تشریح جزئیات این حادثه به خبرنگاران گفت: تانکر حاوی ۲۷ هزار لیتر و قیر در جاده آسانسور سازی به علت بی احتیاطی راننده آن در آتش سوخت. آتش پاد سوم محمد جواد قائمی در این باره افزود: پس از اطلاع از رخداد این آتش سوزی در ۱۵ دقیقه بامداد امروز ستاد فرماندهی آتش‌نشانی مشهد بلافاصله بیش از ۳۳ آتش نشان از ۱۰ ایستگاه به همراه ۱۱ خودروی اطفای حریق به محل حادثه اعزام کرد. وی با اشاره به روشن کردن مشعل توسط راننده تانکر به منظور گرم کردن قیرها افزود: بالا رفتن دما و فرسودگی لوله‌ای که مشعل در داخل آن روشن شده بود، موجب نشت قیر‌ها به داخل لوله و شعله ور شدن قیر‌ها شده بود. آتش پاد سوم قایمی با اشاره به شعله ور شدن آتش و تخلیه مواد به زمین‌های کشاورزی مجاور ابراز داشت: آتش نشانان از دو جهت اقدام به اطفای حریق کردند که خوشبختانه در کمترین زمان ممکن آتش مهار و از گسترش آن جلوگیری شد. وی گفت: خوشبختانه این حادثه تلفات جانی در بر نداشت.
