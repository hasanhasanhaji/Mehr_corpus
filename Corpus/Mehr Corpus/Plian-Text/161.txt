اهواز- اولین کارگاه آموزشی ژورنالیسم علمی در عصر دانایی برای نخستین بار در خوزستان ویژه خبرنگاران برگزار شد. به گزارش خبرنگار مهر، بابک مختاری رئیس پارک علم و فناوری خوزستان شامگاه چهارشنبه در این کارگاه آموزشی که در محل سالن جلسات پارک برگزار شد اظهار کرد: با توجه به اینکه ۱۰ سال است که ایران به سمت اقتصاد دانایی محور در حال حرکت بوده و اساس برنامه‌های چهارم و پنجم توسعه نیز دانایی محوری است، برگزاری این کارگاه بسیار مفید و موثر خواهد بود. وی افزود: ابلاغ سیاست‌های کلی تدوین برنامه ششم توسعه توسط رهبر نیز دارای کلید محورهای دانایی بسیار زیادی است. در حال حاضر از عصر کشاورزی، صنعتی و اطلاعاتی عبور کرده و وارد عصر دانایی شده ایم. رئیس پارک علم و فناوری خوزستان تصریح کرد: با توجه به ورود به عصر دانایی، لازم بود که اهالی رسانه و روزنامه نگاران آشنایی کامل‌تری را با نهادهای تأثیر گذار در این عصر و تغییراتی که نهادهای قدیمی باید داشته باشند، این کارگاه آموزشی را برگزار کردیم. مختاری بیان کرد: معاونت علمی دفتر ریاست جمهوری نسبت به تشکیل ستاد فرهنگ سازی اقتصاد دانش بنیان اقدام کرده و این مسئله نیز نشان از اهمیت دانایی محوری دارد. این معاونت ۱۴ ستاد را برای انجام کارهای زمین مانده و بدون مجری تشکیل داده که انرژی‌های نو و زیست فناوری نیز از جمله آنها هستند. وی عنوان کرد: یکی از اهداف اصلی این کارگاه بیان ویژگی‌های دانشگاه‌ها و پارک علم و فناوری در کنار وظایفشان در عصر دانایی است. خوشبختانه در حال حاضر مجلات معروف علمی مختلفی از جمله دانشمند، دانشگر و دانستنی‌ها را در ایران داریم. رئیس پارک علم و فناوری خوزستان ادامه داد: باید یک ارتباطی بین تولید کننده اصلی علم و آنهایی که به علم نیازمندند، باشد. در واقع اگر این ارتباط به خوبی ایجاد شود، قطعا باعث کارآمدی علم شده و نیازهای علمی را نیز برطرف می‌کند. مختاری یادآور شد: نیاز است تا حلقه وصل کننده بین نهادهای تولید کننده علم و نیازمندان به علم ایاد شده و همین حله نیز باید در ارتباط دانشگاه‌ها با صنعت شکل بگیرد. متاسفانه در حال حاضر ارتباط بین دانشگاه‌ها و صنعت به خوبی در جامعه ایجاد نشده است. وی تأکید کرد: توجه مردم در عصر دانایی به رسانه‌ها و علم بیشتر شده و با این توجهات بیشتر لزوم برگزاری کارگاه آموزشی ژورنالیسم علمی در عصر دانایی بیش از پیش حس می‌شود. علم زبان خاص خود را داشته و مردم به عنوان گیرندگان نهایی آن از رسانه انتظار دارند تا به گونه‌ای آن را بیان کنند، که متوجه شوند. رئیس پارک علم و فناوری خوزستان در پایان گفت: ژورنالیسم علمی علاوه بر ارتباط بین جامعه و نهادهای علمی با ایفاگری رسانه شامل یک سری ارتباطات بین دانشمندان تا جامعه نیز می‌شود. به گزارش خبرنگار مهر، آشنایی با ژورنالیسم علمی، تبیین ویژگی‌های عصر دانایی در کنار تبیین ویژگی‌های دانشگاه‌ها و پارک علم و فناوری و وظایفشان در عصر دانایی از جمل محورهای این کارگاه آموزشی بودند.
