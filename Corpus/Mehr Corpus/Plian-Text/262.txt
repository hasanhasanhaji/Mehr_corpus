معاون امور اجتماعی و فرهنگی شهرداری تهران از برگزاری دومین دوره نمایشگاه «باز باران» از تاریخ ۴ الی ۱۴ شهریورماه در بوستان‌های ولایت، میدان امام حسین (ع) و برج میلاد خبر داد. به گزارش خبرگزاری مهر، حجت الاسلام میثم امرودی ضمن اعلام این خبر افزود: شهرداری تهران در دو سال اخیر در آستانه بازگشایی مدارس اقدام به برپایی نمایشگاه بازباران در نقاط مختلف پایتخت کرده است. وی با اشاره به عرضه لوازم التحریر و البسه در نمایشگاه بازباران عنوان کرد: تمامی شهروندان با حضور در محل‌های برگزاری نمایشگاه می‌توانند محصولات مورد نیاز دانش آموزان را با قیمت مناسب و کیفیت بالا خریداری کنند. معاون امور اجتماعی و فرهنگی شهرداری تهران در ادامه با تاکید بر حضور شرکت شهروند، موسسه نشر شهر، سازمان فرهنگی هنری شهر تهران و اداره کل آموزش‌های شهروندی به عنوان ارکان اصلی برگزاری نمایشگاه تصریح کرد: یکی از اهداف اصلی مدیریت شهری در برگزاری این نمایشگاه حمایت از خانواده‌ها و دانش آموزان بی بضاعت است. در این راستا در نظر داریم تا امسال نیز همچون سال گذشته تمهیدات ویژه‌ای را در خصوص پشتیبانی از این قشر به عمل آوریم. امرودی ادامه داد: به همین منظور امسال حدود ۵۰ هزار بن ۵۰ هزار تومانی شهروند به نیازمندانی که با همکاری آموزش و پرورش و سازمان رفاه شهرداری شناخته می‌شوند، ارائه می‌شود. وی با اشاره به ویژگی‌های مهم نمایشگاه بازباران خاطرنشان کرد: یکی از خصوصیات این نمایشگاه ارائه محصولات با نمادهای مرتبط با فرهنگ ایرانی-اسلامی است. ضمن اینکه در سال جاری تمهیداتی برای توزیع محصولات فرهنگی با محتوای آموزش‌های شهروندی اندیشیده شده است. معاون امور اجتماعی و فرهنگی شهرداری تهران در پایان گفت: این محصولات با تاکید بر رویکرد کمپین آسمان آبی و زمین پاک به صورت رایگان در اختیار دانش آموزان و خانواده‌ها قرار می‌گیرد.
