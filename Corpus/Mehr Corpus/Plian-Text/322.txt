قم - سرمربی تیم فوتسال یاسین پیشروی قم با بیان اینکه این تیم تا پایان فصل از آرایش ۵ نفره استفاده نخواهد کرد، گفت: اشتباه مکرر بازیکنان یاسین پیشرو، سبب پیروزی مقاومت البرز شد. به گزارش خبرنگار مهر، سید مهدی غیاثی شامگاه جمعه پس از شکست تیمش با نتیجه ۸ بر ۲ برابر مقاومت البرز در هفته هفتم لیگ بر‌تر فوتسال که در ورزشگاه شهید حیدریان قم برگزار شد، در جمع خبرنگاران اظهار داشت: هر تیمی که در مقابل تیم ما فوتسال بازی کند می‌توانیم در مقابل آن تیم حرف‌های زیادی برای گفتن داشته باشیم و اینکه یک تیم به دفاع صرف روی بیاورد و به چنین گل‌هایی برسد به عقیده من فوتسال نیست. وی افزود: به تیم مقاومت البرز تبریک می‌گویم و این تیم به این پیروزی نیاز داشت و می‌خواست که از جمع تیم‌های قعر جدول فاصله بگیرد و در ‌‌نهایت به هدف خود هم رسید. سرمربی تیم فوتسال یاسین پیشروی قم گفت: در تمرین روز چهارشنبه، بازیکنان ما به حدی آماده بودند که ما به هیچ عنوان در مورد این بازی احساس خطر نمی‌کردیم اما فکر می‌کنم در بخش روحی و روانی، بازیکنان ما مقاومت را دست کم گرفته بودند. غیاثی بیان داشت: در بازی با فرش آرا در مشهد و دبیری تبریز در قم فوق العاده بودیم و حتی در بازی با تأسیسات دریایی با وجود اینکه بازنده شدیم اما عالی کار کردیم اما امروز به بازیکنانم اعتراض دارم زیرا فوق العاده پر اشتباه کار کردیم و این اشتباهات مکرر ما سبب شد حریف به پیروزی برسد و وقتی با اختلاف ۳ یا ۴ گل عقب می‌افتید می‌خواهید با بازی انتحاری جبران کنید که نتیجه بد‌تر می‌شود. وی عنوان کرد: روی آوردن ما به پاور پلی اشتباه بود و یاسین پیشرو تا پایان فصل از آرایش ۵ نفره استفاده نخواهد کرد زیرا این آرایش برای تیمی است که در خلق موقعیت گل مشکل دارد اما تیم ما از بازیکنانی بهره‌مند است که در حالت معمول توانایی خلق موقعیت را دارند. سرمربی تیم فوتسال یاسین پیشروی قم تصریح کرد: امروز بازیکنان ما حریف را دست کم گرفتند البته این مسئله را به بازیکنانمان گوشرد کرده بودیم و ۲ گلی که در نیمه نخست روی اشتباهات فردی دریافت کردیم کار تیم ما را پیچیده کرد. غیاثی افزود: امیدوارم شرایط در هفته‌های آینده بهتر شود و تیم یاسین پیشرو در ادامه این نتیجه را جبران کند و توانمندی‌های واقعی خود را نشان دهد.
