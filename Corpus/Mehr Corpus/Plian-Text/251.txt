رئیس کمیسیون امنیت ملی و سیاست خارجی مجلس گفت: سیاست‌های ترکیه در ارتباط با عراق و سوریه بسیار شناور است و در شرایط فعلی از امنیت خود احساس نگرانی می‌کند. به گزارش خبرنگار مهر، علاءالدین بروجردی رئیس کمیسیون امنیت ملی و سیاست خارجی مجلس شورای اسلامی در حاشیه آیین افتتاحیه ششمین مجمع جهانی اهل‌بیت که در سالن اجلاس سران برگزار شد، در پاسخ به سوال خبرنگار مهر در مورد حملات اخیر ترکیه به سوریه و تاثیر آن بر اوضاع منطقه گفت: فکر می‌کنم جبهه النصره، داعش و تکفیری‌ها در سوریه نیز این اقدام را انجام داده‌اند و اینکه در شمال عراق نیز این حادثه رخ داده باشد، بعید نیست و این شرایط محصول حمایت‌های بی‌دریغ آمریکایی‌ها و غربی‌ها از این گروه‌های تروریستی است. وی با اشاره به اینکه بسیاری از آنها از کشورهای اروپایی آمده‌اند، تصریح کرد: این خطر متوجه همه جوامع غربی نیز می‌شود. رئیس کمیسیون امنیت ملی و سیاست خارجی مجلس شورای اسلامی همچنین در خصوص حمله ترکیه به مرزهای سوریه و تاثیر آن در اقدامات اخیر داعش، گفت: سیاست‌های ترکیه در ارتباط با عراق و سوریه بسیار شناور است و در شرایط فعلی از امنیت خود احساس نگرانی می‌کنند. بروجردی با بیان اینکه ترکیه گام جدیدی را در این خصوص برداشته است، افزود: بنده به هیچ وجه به این تحرکات که یک مقابله جدی با داعش باشد، خوشبین نیستم. وی در خصوص اعترافات مایکل لدین مبنی بر اینکه سران فتنه با مقامات آمریکایی در ارتباط بودند، اظهار داشت: اگر مطالب ادعا شده مستند باشد و درواقع بر اساس اسناد این اتفاق افتاده باشد، نشان‌دهنده خودفروشی هر عنصری است که نام ایرانی داشته باشد. رئیس کمیسیون امنیت ملی و سیاست خارجی مجلس شورای اسلامی خاطرنشان کرد: هر مقامی که چنین اقدامی را انجام داده باشد، حتما باید مستند باشد و در واقع اصل عملکرد سران فتنه در جهت خلاف منافع ملی ما بود. بروجردی با بیان اینکه اقدامات سران فتنه، آن پیروزی بزرگ را به کام ملت ایران تلخ کرد، افزود: این حادثه تلخ هم برای آیندگان عبرت‌آمیز است و هم اینکه کسانی که در این مسیر به اشتباه گام برداشتند، باید از مسیر خود برگشته و از ملت عذرخواهی کنند.
