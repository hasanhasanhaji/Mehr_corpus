مسئولان بسیج دانشجویی دانشگاه‌های کشور طی نامه‌ای به فرمانده کل سپاه پاسداران انقلاب اسلامی خواستار برگزاری رزمایش موشکی شدند به گزارش خبرگزاری مهر، مسئولان بسیج دانشجویی دانشگاه‌های کشور طی نامه‌ای به فرمانده کل سپاه پاسداران انقلاب اسلامی خواستار برگزاری رزمایش موشکی شدند. در این نامه آمده است: توافق هسته‌ای به تصریح فرزندان انقلاب در جبهه دیپلماسی بنا بود با رعایت خطوط قرمز حافظ عزت و امنیت ملی باشد. باید گفت تهدید ملت ایران و جمله تکراری «تمام گزینه‌ها روی میز است» تاکتیکی نخ نما محسوب شده و جمهوری اسلامی با اتخاذ سیاست «تهدید برابر تهدید» مشتی محکم در دهان مستکبران خواهد کوبید. اما چیزی که باعث نگرانی ملت شده است بند ۳ ضمیمه ۲ قطعنامه ۲۲۳۱ شورای امنیت سازمان ملل درباره موشک‌های بالستیک جمهوری اسلامی است. مگر قرار نبود موضوع مذاکرات فقط و فقط در مسئله هسته‌ای باشد و به هیچ عنوان وارد مسائل نظامی- امنیتی کشور نشود. حال چگونه است که دشمن موذی بر اساس این بند از قطعنامه؛ از ایران خواسته است تا هیچ فعالیتی مرتبط با موشک‌های بالستیک طراحی‌شده با قابلیت حمل تسلیحات هسته‌ای صورت ندهد، از جمله شلیک هر گونه موشک با استفاده از چنین فن‌آوری‌های مربوط به موشک‌های بالستیک تا زمان ۸ سال پس از «روز پذیرش برجام» و یا تا زمانی که آژانس با ارائه گزارشی به عنوان «جمع بندی مبسوط»، این مطلب را تایید کند. این نامه تاکید می‌کند: باید توجه داشت که سامانه موشک‌های بالستیک، یکی از اصلی‌ترین فاکتورها و اهرم‌های دفاعی کشورمان است و نتیجه دست‌اندازی حریف به این سامانه، غیر از خلع سلاح ایران اسلامی در مقابل دشمنان منطقه‌ای و فرامنطقه‌ای آن، هیچ معنا و مفهوم دیگری ندارد. ضمن آن که این دسترسی‌ها و دست‌اندازی‌ها به موشک‌های بالستیک ختم نمی‌شود و این رشته سر درازتری دارد. در پایان این نامه نیز آمده است: حال خواسته دانشجویان بسیجی از حضرتعالی این است که با برگزاری رزمایش موشکی توسط نیروی هوافضای سپاه پاسداران انقلاب اسلامی در اسرع وقت، خط بطلانی بر ادعاها و چشم طمع دولت تروریست بالذات آمریکا و رژیم کودک‌کش صهیونیست که با این توافق احساس کرده‌اند امنیت اسرائیل تضمین خواهد بکشند و نشان دهد که اسرائیل روز به روز ناامن‌تر خواهد شد تا از صحنه روزگار محو شود. رهبری معظم انقلاب فرمودند «هر جا هر ملتی، هر گروهی با رژیم صهیونیستی مبارزه کند، مقابله کند، ما پشت سرش هستیم و کمکش می‌کنیم و هیچ ابائی هم از گفتن این حرف نداریم.» این رزمایش نشان خواهد داد جمهوری اسلامی محکم‌تر از گذشته از محور مقاومت دفاع خواهد کرد.
