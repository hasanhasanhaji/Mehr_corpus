کرج - نماینده ولی فقیه در اتحادیه انجمن‌های اسلامی دانش آموزان کشور گفت: حضور دانش آموزان در انجمن‌های اسلامی و اتحادیه‌ انجمن‌های اسلامی از اهداف مهم و ضروری است. به گزارش خبرنگار مهر، حجت‌الاسلام‌ محمدجواد حاج‌علی‌اکبری پیش از ظهر سه شنبه در نشستی با دانش‌آموزان و مربیان استان البرز در محل اتحادیه انجمن‌های اسلامی دانش‌آموزان استان به ضرورت تلاوت قرآن همراه با ترجمه تاکید کرد و گفت: نباید قرآن در زندگی تشریفاتی باشد. وی به ضرورت توجه به معانی قرآن اشاره کرد، و گفت: حضور دانش‌آموزان در انجمن‌های اسلامی و اتحادیه‌ انجمن‌های اسلامی جزو اهداف مهم و ضروری است. حجت الاسلام حاج علی اکبری ادامه داد: متاسفانه میزان اعتبارات در این بخش اندک است به همین منظور باید با شرایط موجود و اعتبار اندک برنامه‌ریزی‌های دقیقی انجام گیرد. نماینده ولی فقیه در اتحادیه انجمن‌های اسلامی دانش آموزان کشور با اشاره به اینکه میزان اعتبارات این بخش ناچیز است، افزود: مبنای انجمن اسلامی امور مالی و مادی نیست به همین منظور اعتبار تخصیص داده شده در این حوزه باید برای رونق‌بخشی به انجمن‌ها مورد استفاده قرار گیرد. عملکرد انجمن‌های اسلامی نباید تحت تاثیر کمبودهای اعتباری قرار بگیرد وی با اشاره به اینکه انجمن‌های اسلامی یک امانت الهی هستند، گفت: کمبود اعتبارات مالی نباید بر روی عملکرد انجمن‌های اسلامی تاثیر داشته باشد چرا که در این انجمن‌ها ایمان و اعتقادات افراد ارتقا و بهبود پیدا می‌کند. به گفته نماینده ولی فقیه در اتحادیه انجمن‌های اسلامی دانش آموزان کشور انجمن‌های اسلامی یادگاری از امام خمینی (ره) و شهدا. است حجت‌الاسلام‌ حاج‌ علی‌اکبری به سخنان رهبر معظم انقلاب اشاره کرد و گفت: مقام معظم رهبری می‌فرمایند باید قدر عضویت جوانان در انجمن‌های اسلامی را دانست و انقلابی و حزب‌الهی کار کرد. وی به فرمایش مقام معظم رهبری در مورد کرج اشاره کرد و گفت: ایشان کرج را ایران کوچک نامگذاری کردند به همین منظور باید سنگر فرهنگی انقلاب در مدارس برپا و در سطح کشور اجرایی شود. حجت‌الاسلام‌ حاج‌علی‌اکبری در ادامه سخنان خود به مذاکرات هسته‌ای اشاره کرد و گفت: در بحث هسته‌ای و ماجرای برجام نباید دچار ذوق‌زدگی و افسردگی شد و طبق فرمایشات مقام معظم رهبری باید متانت لازم در این امر به کار گرفته شود. وی حرکت هیئت مذاکره‌کنندگان هسته‌ای کشور را خوب توصیف کرد و گفت: این حرکت تقویت جایگاه کشور در دید جهانی را بدنبال داشت. به گفته حجت الاسلام حاج علی اکبری اتحادیه انجمن‌های اسلامی دانش‌آموزی در استان البرز موفقیت‌های خوبی داشته است. در ادامه این نشست رئیس اتحادیه انجمن‌های اسلامی دانش آموزان استان البرز با تاکید بر اینکه این مجموعه نمادی از مجموعه دانش‌آموزان کشور است، گفت: فعالیت دانش‌آموزان در این بخش ارتقا چشمگیری داشته و بسترهای لازم برای بهبود شرایط فراهم شده است. ابوالحسن معظمی گفت: قرارگاه فرهنگی برای مقابله با جنگ نرم در مدارس استان تشکیل می‌شود. وی در پایان گفت: باید از ظرفیت دانش‌آموزان برای رسیدن به اهداف عالی دولت و نظام جمهوری اسلامی بهره گرفت.
