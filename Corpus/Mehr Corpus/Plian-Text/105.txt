سرمربی پیشین تیم ملی فوتبال ایران اعلام کرد که در دیدار با تیم‌ منتخب ستارگان جهان، علی دایی حداقل باید روی نیمکت ستارگان فوتبال ایران بنشیند. به گزارش خبرنگار مهر علی پروین پیش از آغاز تمرین عصر امروز دوشنبه تیم ستارگان فوتبال ایران، در خصوص مذاکره‌اش با علی دایی، ضمن بیان مطلب فوق گفت: من مصاحبه علی دایی را خواندم و دوست دارم او در این بازی کنارمان باشد. او اگر تصمیم دارد در این مسابقه بازی نکند، حداقل باید روی نیمکت نشسته و کنارمان باشد. وی اضافه کرد: من با علی دایی تماس می‌گیریم تا حداقل روز بازی در کنارمان حضور داشته باشد. سرمربی پیشین تیم ملی فوتبال ایران در ادامه افزود: من حدود ۲۰۰ شاگرد داشتم که سخت است از میان آنها بخواهم نفراتی را انتخاب کنم. به همین خاطر انتخاب بازیکن را به عهده برگزار کنندگان مسابقه گذاشتم تا بازیکنان را دعوت کنم. وی همچنین یادآور شد: ما امروز و فردا تمرینات‌مان را ادامه می‌دهیم و روز چهارشنبه ۳۰ بازیکن را برای حضور در این بازی روی نیمکت خواهیم داشت. سرمربی پیشین تیم ملی ادامه داد: در بازی با میلان ما تجربه خوبی را به دست آوردیم. در این بازی می‌خواهیم ۲۰ بازیکن را روی نیمکت قرار دهیم که از این ۲۰ بازیکن، ۱۶ نفر فوتبالیست و ۴ نفر هنرمند خواهند بود. هر کس برای این بازی آماده باشد، را حسین یاریار معرفی می‌کند تا ما از او استفاده کنیم. وی در رابطه با تقابل با بازیکنانی همچون روبرتو کارلوس و لوئیز فیگو اظهار کرد: اینها بازیکنان خوبی بودند، ما هم گفتیم تمرینات‌مان را پیگیری کنیم تا ناآماده به زمین نرویم. پروین در خصوص وضعیت فعلی پریسپولیس هم گفت: همه می‌بینند که پرسپولیس خوب بازی می‌کند، اما خوب بازی کردن دلیل نتیجه گرفتن نیست. داوری تاثیر زیادی در عدم نتیجه گیری پرسپولیس داشته است، اما آنطور که شرایط معلوم است اوضاع روز به روز بهتر خواهد شد و اگر این تیم چند پیروزی به دست آورد، هم شرایط تیم در جدول بهتر می‌شود و هم بازیکنان از نظر روحی و روانی بهتر خواهند شد.
