رییس سازمان سینمایی در مراسم رونمایی از کتاب «رنگ جنگ ایران و عراق» گفت: انقلاب اسلامی را رنسانس هنر به ویژه در حوزه در حوزه هنرهای تجسمی و مینیاتور عنوان کرده‌اند. به گزارش خبرنگار مهر، مراسم رونمایی و معرفی کتاب «رنگ جنگ ایران و عراق» نوشته مینو خانی که به زبان فرانسه تالیف و منتشر شده است، عصر روز گذشته با حضور رئیس حوزه هنری و رییس سازمان سینمایی در تالار اجتماعات انتشارات سوره مهر برگزار شد. در ابتدای این مراسم محسن مومنی در سخنانی ضمن خیر مقدم، با اشاره به اینکه موضوع دفاع مقدس در ادبیات و هنر ایران فراموش ناشدنی است، اظهار کرد: شاید به مرور زمان از این مساله کمی فاصله گرفته باشیم اما هرگز بازتاب آن در هنر ما فراموش نشده است و در این میان هنر نقاشی از جمله نخستین هنرهایی بوده که با مردم به صحنه آمده و انقلاب آنها را به تصویر کشیده است. وی همچنین کتاب «رنگ جنگ ایران و عراق» را اثری توام با مقدمه و جنبه‌های هنری خوب معرفی کرد و گفت: اثر خانم مینو خانی به لحاظ مردم شناسی اثری قابل توجه است و به نظرم در زمره کتابهایی است که توانسته خیلی خوب به موضوع دفاع مقدس از منظر هنر وارد شود. رونمایی رنگ جنگ در ادامه این نشست حجت الله ایوبی رئیس سازمان سینمایی نیز در سخنانی کوتاه با تمجید از این اثر عنوان داشت: اینکه دانشجویی ایرانی در فرانسه تواسنته موضوع پایان نامه خود را طوری انتخاب کند که علاقه و اولویت کشور خودش باشد آن هم مساله دفاع مقدس که پرداخت به آن مشلات خاص خودش را دارد، جای سپاس گذاری دارد. ایوبی تصریح کرد: امروزه بسیاری از هنرمندان دوست دارند تا حماسه دفاع مقدس را در قاب تصویرشان معرفی کنند و به همین دلیل است که انقلاب اسلامی را رنسانس هنر به ویژه در حوزه در حوزه هنرهای تجسمی و مینیاتور عنوان کرده اند و به واقع توان انقلاب و دفاع مقدس بوده است که توانسته بسیاری از هنرهای انقلاب را بار دیگر زنده کند. رییس سازمان سینمایی کشور تصریح کرد: امروزه دنیا از وضعیت داشن آموزی مکتوب به سمت دریافت سمعی و بصری اطلاعات حرکت کرده است و همه می‌خواهند به شیوه‌های مختلف بیشتر بدانند. در چنین شرایطی این کتاب توانسته با توان خود بار دیگر پیام انقلاب و دفاع مقدس را در قالب صفحاتش به مخاطبان منتقل کند. حبیب الله صادقی از نقاشان صاحب نام معاصر نیز در این مراسم در سخناین عنوان کرد: بر اساس عنوان این کتاب اگر از من درباره رنگ جنگ سوال شود می‌گویم که این رویداد، اتفاقی بی رنگ و نشان است که نشان از گستردگی طیف رنگی این رویداد و معناشناسی متفاوتی در طیف در فعالیت بچه‌های دفاع مقدس است. وی افزود: اگر اثری قرار است به تحلیل آثار هنر انقلاب بپردازد باید تک تک این آثار را از نزدیک رویت و مورد تحلیل قرار دهد و از همین منظر است که جای خالی موزه هنری انقلاب و دفاع مقدس را در کشور احساس می‌کنم. امیدوارم تا زنده‌ام شاهد ایجاد این موزه باشم. صادقی انتشار این کتاب را سرآغازی برای نشانه شناسی هنر انقلاب دانست و گفت: انقلاب ما دارای نشانه‌های هنری منحصر به فردی است که از المان‌های قرآنی، علوی و شیعی منحصر به فردی نشات می‌گیرد و می‌شود گفت که حضور هر کدام از آنها در پالت هنر انقلاب میتواند نشان از دینی بودن انقلاب باشد. در پایان این مراسم نیز مینو خانی نویسنده این کتاب به ارائه گزارشی درباره چگونگی تالیف این اثر پرداخت.
