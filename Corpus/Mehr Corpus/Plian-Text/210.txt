گرگان - نخستین دوره مسابقات اسکواش ویژه اصحاب رسانه گلستان با قهرمانی سرپرست هیئت اسکواش گلستان پایان یافت. به گزارش خبرنگار مهر، نخستین دوره مسابقات اسکواش اصحاب رسانه با عنوان «جام رسانه» به مناسبت گرامیداشت روز خبرنگار بعدازظهر جمعه به پایان رسید و نفرات برتر مشخص شدند. این مسابقات با شرکت ۱۲ نفر از رسانه‌های مختلف استان گلستان در قالب دو گروه ۶ تیمی به صورت دوره‌ای به انجام رسید و پس از پایان دور گروهی، چهار نفر برتر هر گروه به دور دوم و حذفی راه یافتند. پس از انجام مرحله نخست حذفی، افراد پیروز جواز حضور در مرحله نیمه پایانی را به دست آوردند. در این مرحله، ابتدا حجت مقسم با نتیجه دو بر صفر برابر محمدمهدی امیا پیروز شد و محمد صالحی نیز در دو دست متوالی بر سالار احمدی غلبه کرد. در بازی نهایی، مقسم موفق شد در سه دست پیاپی بر صالحی غلبه کند و به عنوان قهرمانی این مسابقات دست یابد. حجت مقسم که سرپرستی هیات اسکواش گلستان را نیز بر عهده دارد به عنوان نماینده رادیو ورزش در این رقابت‌ها شرکت کرده بود. محمد صالحی نیز از روزنامه خراسان در این مسابقات شرکت کرد. ضمن اینکه محمدمهدی امیا از روزنامه خراسان و سالار احمدی از خبرگزاری فارس به طور مشترک در جایگاه سوم ایستادند. در پایان ضمن تقدیم لوح تقدیر به همه افراد شرکت کننده، به افراد اول و دوم به ترتیب مبلغ یک میلیون و هفتصد هزار ریال و به افراد سوم هرکدام ۲۵۰ هزار ریال اهدا شد. بهرام قاصدآبادی به عنوان سرپرست کل مسابقات و عرفان اکبری، سمیع الله قاصدآبادی، امیر مصطفی لو و فرزاد شکوهی به عنوان داوران این مسابقات حضور داشتند. سرپرست هیئت اسکواش استان وعده داد چنانچه فدراسیون برای برگزاری مسابقاتی با عنوان «جام رسانه» برنامه‌ای داشته باشد، گلستان قطعاً در آن رقابت‌ها شرکت خواهد کرد. مقسم همچنین از اعزام بازیکنان استان به مسابقات قهرمانی کشور خبر داد و گفت: مسابقات اسکواش قهرمانی کشور در رده سنی بزرگسالان با عنوان «نشنال کلوز» روزهای ششم تا نهم شهریور در ارومیه برگزار خواهد شد که گلستان با ۸ ورزشکار در آن شرکت می‌کند.
