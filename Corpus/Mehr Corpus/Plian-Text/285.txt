یک مقام مسئول با اشاره به آمادگی ایران برای ترانزیت برق بین کشورهای حاشیه دریای خزر و خلیج فارس از آغاز دور جدید مذاکرات برقی ایران و امارات خبر داد. بهمن صالحی در گفتگو با مهر با اشاره به امضای قرارداد ساخت خط سوم انتقال برق بین ایران و ارمنستان، گفت: با بهره‌برداری از این پروژه جدید برقی تا دو سال آینده امکان افزایش مبادلات برق بین ایران و ارمنستان تا سقف یک‌هزار مگاوات فراهم می‌شود. مدیرعامل شرکت صانیر ایران با اعلام اینکه یکی از مهمترین مزیت‌های احداث این شبکه انتقال، افزایش سه برابری مبادلات برقی بین دو کشور است، تصریح کرد: علاوه بر این، امکان اتصال شبکه برق ایران به کشورهای روسیه و گرجستان هم فراهم می‌شود. این مقام مسئول با بیان اینکه یکی از مهمترین سیاست‌های انرژی ایران، تبدیل به هاب برق منطقه خاورمیانه است، اظهار داشت: به عبارت دیگر، با بهره‌برداری از خط سوم انتقال برق بین ایران و ارمنستان، یک گام بلند به منظور ایجاد شبکه یکپارچه برق کشورهای منطقه قفقاز و اتصال شبکه برق ایران به روسیه فراهم می‌شود. صالحی با یادآوری اینکه هم اکنون در کشورهای ارمنستان، عمان، عراق، اقلیم کردستان عراق، پاکستان، افغانستان و ترکمنستان پروژه‌های جدید برقی در دست اجرا است، بیان کرد: اخیرا امارات هم به منظور ساخت یک شبکه جدید انتقال برق با ایران اعلام آمادگی کرده که مذاکرات با این کشور عربی حوزه خلیج‌فارس آغاز شده است. مدیرعامل صانیر با اعلام آمادگی حضور ایران در مناقصه ساخت خط جدید انتقال برق ۴۰۰ کیلوولتی بین ارمنستان و گرجستان، تاکید کرد: قرار است فاینانسورهای اروپایی منابع مالی ساخت خط انتقال برق ارمنستان و گرجستان را تامین کنند. وی با بیان اینکه علاوه بر این مذاکراتی با ارمنستان به منظور ساخت یک نیروگاه برق در ایران آغاز شده است، اظهارداشت: در شرایط فعلی سازندگان و پیمانکاران ایرانی از توان طراحی، ساخت، مهندسی، نصب و راه‌اندازی شبکه‌های انتقال برق در کشور ارمنستان و سایر کشورهای همسایه برخوردار هستند. صالحی در ادامه یادآور شد: با ساخت شبکه جدید برق بین ایران و ارمنستان حتی امکان ترانزیت و انتقال برق بین کشورهای حاشیه دریای خزر همچون ارمنستان، گرجستان و روسیه و کشورهای حاشیه جنوبی خلیج‌فارس فراهم می‌شود. این مقام مسئول با یادآوری اینکه هم‌اکنون در فصولی از سال پیک مصرف برق در کشورهای حاشیه دریای خزر، منطقه قفقاز و آسیای میانه پایین است، گفت: این در حالی است که در کشورهای عربی حاشیه جنوبی خلیج‌فارس در اکثر فصول سال پیک مصرف برق بالا بوده و از این رو ایران می‌تواند به کریدور انتقال و ترانزیت برق بین کشورهای حاشیه دریای خزر و خلیج‌فارس تبدیل شود.
