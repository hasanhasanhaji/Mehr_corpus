رئیس کمیسیون سلامت و خدمات شهری شورای شهر در واکنش به ادامه روند رهاسازی ۸۰درصدی فاضلاب‌ها در مناطق جنوبی پایتخت گفت: برای حل این معضل مسئولان کنونی آبفا از اطلاعات مرکز پایش آب شهرداری بهره ببرند. به گزارش خبرگزاری مهر رحمت الله حافظی با تاکید بر اینکه معضل سلامت آب تهران که گریبانگیر برخی دیگر از کلانشهرها نیز است، با مشارکت مسئولان وزارت بهداشت قابل پیشگیری است، یادآور شد: کمیسیون سلامت شورای شهر در تدارک برگزاری جلسه‌ای با مسئولان وزارت بهداشت است تا وضعیت سلامت آب تهران یک بار دیگر مورد توجه و رصد کارشناسان قرار گیرد. وی رفع معضل رهاسازی فاضلاب و تهدید سلامت آب پایتخت را در مشارکتی فرابخشی دانست و گفت: از یک سو وزارت بهداشت باید بکوشد تا با حضور پیگیرانه این مشکل را مدیریت کند و از سویی دیگر اداره کل آب تهران مسئول است تا با شناسایی نقاط تهدید کننده، راه نفوذ فاضلاب به منابع زیرزمینی را مسدود کند. وی خطاب به مسئولان آبفای تهران متذکر شد دست اندرکاران اداره کل آب و فاضلاب تهران باید برای اعضای شورا به عنوان نمایندگان مردم در شورای شهر این اطمینان را به وجود آورند که آب پایتخت هم از سلامت لازمه برخوردار است و هم کیفیت مناسبی مطابق با شاخص‌های استاندارد دارد. حافظی با یادآوری اینکه شورا نسبت به کیفیت و سلامت آب تهران حساسیت زیادی دارد، تاکید کرد: این اطمینان را به مردم می‌دهیم که در صورت مشاهده هرگونه خطری در آّب شرب تهران، با حساسیت بالایی با مساله برخورد کنیم، چراکه معتقدیم اگر خطایی وجود داشته باشد، باید در مسیر رفع منابع آلاینده گام برداریم نه سانسور اخبار مربوط به سلامت آب. رئیس کمیسیون سلامت شورای شهر با اشاره به اینکه شهرداری تهران پایش آب را به صورت مداوم انجام می‌دهد و تا به امروز گزارشی مبنی بر ناسالم بودن آب به شورا اعلام نکرده است، خاطرنشان کرد: کمک شهرداری در پایش مداوم و منظم سلامت آب تهران تاثیر بسیاری در حفظ بهداشت شهروندی دارد. از همین رو معتقدم مرکز پایش سلامت آب شهرداری می‌تواند یکی از منابع اطلاعاتی حائز اهمیت شورا در مسیر پایش سلامت آب پایتخت باشد.
