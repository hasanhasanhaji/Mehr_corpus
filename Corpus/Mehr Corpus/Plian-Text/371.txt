اردبیل – رئیس دانشکده علوم انسانی دانشگاه محقق اردبیلی گفت: زبان فارسی رایج نزدیک به هزار و ۲۰۰ سال ذخیره فرهنگی برجسته دارد. به گزارش خبرنگار مهر، حسین نوین در حاشیه مراسم اختتامیه دهمین همایش بین المللی ترویج زبان و ادب فارسی در گفتگو با خبرنگار مهر در تشریح اهمیت و جایگاه زبان فارسی در فرهنگ و تمدن ایرانی اسلامی تصریح کرد: زبان فارسی به واسطه سابقه تاریخی خود می‌تواند برای پشرفت فرهنگ بشری مورد استفاده قرار گیرد. وی این زبان را شاخصه اصلی هویت ملی ایرانیان دانست و تاکید کرد: طی هزاران سال زبان فارسی توانسته است پیوند دهنده همه اقوام و فرهنگ‌ها و زبان‌های مختلف ایرانی باشد. دبیر اجرایی دهمین همایش ترویج زبان و ادب فارسی با تاکید به نقش آفرینی این زبان بعد از اسلام متذکر شد: زبان فارسی به ویژه بعد از اسلام به دنیا به واسطه دانشمندان و علمای ایران و جهان اسلام معرفی شده و مورد توجه قرار گرفته است. نوین چاپ هزاران جلد کتاب در حوزه‌های فلسفی، پزشکی، ریاضی، فقهی، کلامی و ادبی را در این دوره تاریخی به زبان فارسی بیانگر قابلیت و تاثیرگذاری فرهنگی این زبان دانست. رئیس دانشکده علوم انسانی دانشگاه محقق اردبیلی تصریح کرد: چنین قابلیتی گسترش و اعتلای این زبان را ضروری ساخته و به ویژه دانشگاهیان و پژوهشگران باید در این راستا گام بردارند و با ایفای نقش موثر به این میراث فرهنگی ادای دین کنند. وی درپاسخ به سوالی در خصوص تاثیر زبان فارسی در ایجاد اتحاد و انسجام ملی ادامه داد: کشور ایران همواره سرزمینی با اقوام و زبان‌ها و فرهنگ‌های مختلف بوده و هویت تاریخی و ملی خود را در این زبان متجلی ساخته است. نوین با اشاره به استفاده از این زبان در عهد صفوی برای ایجاد انسجام ملی متذکر شد: زمانی زبان فارسی از غرب چین و شمال و مرکز هند و آسیای میانه و سرزمین ایران کهن تا جنوب اروپا و بخش اعظمی از کشورهای عربی و خاورمیان مورد استفاده بود. وی افزود: این زبان در زمان فعلی نیز به عنوان یک زبان شیرین و توانمند در کشورهای مختلفی مورد استفاده است و با گستره فراوان واژگان و ساختار استوار در دنیا مطرح بوده است. دبیر اجرایی دهمین همایش ترویج زبان وادب فارسی از جمله محورهای برگزاری این همایش را تبیین جایگاه ملی و تاریخی زبان فارسی دانست و تاکید کرد: تلاش بر این است با همایش‌های سالانه سهمی در راستای معرفی جایگاه زبان فارسی ایفا شود. نوین به ضرورت ترویج و توسعه پژوهش‌ها در حوزه زبان و ادبیات فارسی اشاره کرد و افزود: ضروری است زبان و ادبیات فارسی در دانشگاه‌ها در گروه رشته‌های اولویت دار تلقی شود.
