مدیرعامل سازمان مدیریت صنعتی از آغاز ارزیابی بنگاه‌های تولیدی از منظر انرژی خبرداد و گفت: انرژی برای سرمایه‌گذاران اروپایی مهم است و همین امر، ضرورت توجه بنگاه‌های تولیدی به موضوع انرژی را می‌طلبد. مجتبی رجب‌بیگی در گفتگو با خبرنگار مهر گفت: با رفع تحریم‌ها و حضور سرمایه گذاران خارجی به ویژه اروپایی، موضوع انرژی از اهمیت بیشتری نسبت به گذشته برخوردار خواهد بود، این در حالی است که تجربه کشورهای پیشرفته در امر مدیریت بهینه انرژی، اظهار داشت: این کار می‌تواند به یاری تولیدکنندگان ایرانی بیاید و بهره مندی آنها از تکنیک‌های مدیریت و ممیزی انرژی می‌تواند یک مزیت برای آنها در برابر صنایع داخلی باشد. مدیرعامل سازمان مدیریت صنعتی به گزارش‌ها و اطلاعات مرکز آمار ایران استناد کرد و افزود: بیشترین مصرف انرژی به طور معمول در صنایع معدنی همچون رشته فعالیت‌های تولید سیمان، آهک، گچ و تولید محصولات اولیه آهن و فولاد است، البته میزان مصرف انرژی در رشته فعالیت‌های تولید مواد پلاستیکی به شکل اولیه و ساخت لاستیک مصنوعی نیز بالا بوده و با سهمی بیش از ۱۵ درصد در جایگاه‌های بعدی قرار دارند. وی به رشته‌های انرژی‌بر اشاره‌ای کرد و افزود: از کل رشته فعالیت‌های طبقه بندی شده براساس کد آیسیک، ۳۳ رشته فعالیت وجود دارد که سهم انرژی در ستانده آنها بیش از ۲ درصد است، لذا می‌توان آنها را رشته فعالیت‌های انرژی بر نام برد که این رشته فعالیت‌ها در سال‌های گذشته حدود ۸۰ درصد انرژی بخش واحدهای صنعتی بالای ۱۰ نفر و بیش از ۴۵ درصد ارزش افزوده به نرخ جاری این بخش را به خود اختصاص داده اند. رجب‌بیگی از رویکرد جدید سازمان مدیریت صنعتی به امر ممیزی انرژی و مشاوره در زمینه کاهش شدت مصرف انرژی در صنعت و معدن به ویژه در فضای پساتحریم خبر داد و اظهار داشت: به دلیل اهمیت موضوع انرژی در بخش‌های تولیدی و خدماتی کشور اعم از تولید، توزیع و مصرف انرژی، با تلاش و کار کارشناسی یکسال گذشته سازمان مدیریت صنعتی و همکاری سازمان‌های مرتبط و دخیل در مبحث انرژی در کشور، نخستین دوره ارزیابی بنگاه‌ها از منظر انرژی انجام شده و هفته آینده ۲۶ مرداد طی مراسمی جایزه ملی مدیریت انرژی به مجموعه‌های برتر اهدا می‌شود. وی در پایان گفت: درصورت برنامه ریزی برای کاهش شدت انرژی به ویژه در صنایع انرژی بر، می‌توان شاهد اثرات چشمگیری در کاهش شدت انرژی بخش صنعت، بهره وری انرژی در بنگاههای ایرانی و رقابت پذیری آنها در این حوزه مهم بود.
