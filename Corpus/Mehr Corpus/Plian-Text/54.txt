معاون تبلیغ و آموزش‌های کاربردی حوزه‌های علمیه کشور در سفری به استان گلستان با مسئولان حوزه علمیه این استان دیدار و پیرامون مسائل حوزه به گفتگو پرداخت. به گزارش خبرگزاری مهر، حجت‌الاسلام والمسلمین محمدحسن نبوی در این دیدار با اشاره به اینکه حوزه علمیه استان گلستان یکی از استان‌های فعال در زمینه امور تبلیغی و آموزشی است گفت: نظارت و سرکشی از مدارس علمیه سفیران هدایت به صورت مستمر و با دقت بالا صورت گیرد. معاون تبلیغ و آموزش‌های کاربردی حوزه‌های علمیه کشور تاکید کرد: با توجه به اینکه استان گلستان یکی از استان‌هایی است که فرقه‌های مختلف در این استان در حال فعالیت هستند تشکیل میز فکر فرقه‌ها و ادیان متشکل از معاونان، چند نفر از خیرین و مسئولان استان از ضروریات است. حجت‌الاسلام ملکی مدیر حوزه علمیه گلستان نیز در این دیدار به ارائه گزارشی از فعالیت‌های این مدیریت پرداخته و برنامه‌های در حال انجام را تشریح کرد. وی با اشاره به کاهش شدید بودجه جاری حوزه‌های علمیه گفت: این موضوع یک خطر بزرگ برای حوزه‌های علمیه است و باید تدبیری برای حل آن اتخاذ شود. حجت‌الاسلام ملکی با طرح سئوالی در زمینه استقلال حوزه‌ها، تصریح کرد: بیشتر ادارات دولتی در زمان مواجهه با مشکلات خود به حوزه پناه می‌آورند و درخواست کمک می‌کنند اما با این وضعیت هیچ گونه کمکی از دست حوزه علمیه بر نمی‌آید. وی خاطرنشان کرد: بهترین راه برای تقویت بخش‌های فرهنگی نظام تقویت حوزه‌های علمیه است. روحانیون همیشه به وظایف خود در قبال نظام چه در زمان جنگ و چه درحال حاضر عمل کرده اند. دیدار با مدیر و طلاب مدرسه علمیه سفیران هدایت شهرستان گرگان ازدیگر برنامه‌های این هیات بود.
