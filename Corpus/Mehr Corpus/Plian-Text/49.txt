فرمانده پایگاه شهید یاسینی بوشهر گفت: این پایگاه ماموریت پوشش هوایی و حراست از آسمان میهن اسلامی و شریان اقتصادی کشور را با استفاده از هواپیماهای F۴ بر عهده دارد. به گزارش خبرگزاری مهر، امیر خلبان اسماعیل لشکری فرمانده پایگاه هوایی شهید یاسینی با بیان اینکه این پایگاه در سال ۱۳۴۴ تاسیس شده است، گفت: پایگاه شهید یاسینی با هدف تامین امنیت هوایی کشور و جلوگیری از تعرض هواپیماهای متخاصم و مهاجم در منطقه جنوب کشور ایجاد شده است. وی افزود: پوشش کاروان‌های نفتی و تجاری با بهره گیری از هواپیماهای F۴ و F۱۴ از ماموریت‌های اصلی خلبانان تیزپرواز پایگاه شهید یاسینی در ۸ سال دفاع مقدس بود و در این راستا این پایگاه، بیشترین و موثرترین ماموریت‌های آفندی و پشتیبانی از نیروهای زمینی و دریایی را به منظور حراست از پایانه نفتی خارک (قلب اقتصادی کشور) انجام داده است. فرمانده پایگاه شهید یاسینی اظهار داشت: پایگاه شهید یاسینی با انجام ۱۰۷۸۰ سورتی پرواز جنگی و تقدیم ۸۴ شهید پاک باخته که ۶۲ تن از این شهدای بزرگوار از خلبانان هستند، برگ‌های زرینی را در تاریح سراسر حماسه نیروی هوای رقم زده است. وی در ادامه تصریح کرد: گردان ۶۱ شکاری پایگاه شهید یاسینی با تقدیم شهیدان بزرگواری چون شهید دوران، شهید یاسینی، شهیدخلعتبری و انجام عملیات‌های موثر توسط این اسطوره‌ها، گل سرسبد گردان‌های عملیاتی نیروی هوایی به شمار می‌رود. لشکری با بیان اینکه محدوده ماموریت پایگاه شکاری شهید یاسینی از سرباز تا پرواز است، خاطرنشان کرد: کارکنان فنی سرپنجه‌های پایگاه هستند و کلیه ماموریت‌های پروازی این پایگاه با اعتماد و ایمان خلبانان به تجارب و تخصص کارکنان فنی انجام می‌شود. وی افزود: ما در آموزش خلبانان و کارکنان فنی از تجربه و تخصص پیشکسوتان بهره لازم را می‌بریم. فرمانده پایگاه شهید یاسینی در پایان با اشاره به وجود شریان اصلی صادرات نفت و گاز کشور، نیروگاه هسته‌ای بوشهر و منطقه پارس جنوبی در منطقه جنوب ادامه داد: هم اکنون نیز پایگاه شهید یاسینی علاوه بر انجام ماموریت‌های تاکتیکی و رزمی، ماموریت پوشش هوایی و حراست از آسمان میهن اسلامی و شریان اقتصادی کشور را با استفاده از هواپیماهای F۴ بر عهده دارد.
