بندرعباس - استاندار هرمزگان در ارتباط ویدئو کنفرانسی با وزیر کشور گفت: در استان هرمزگان با ظرفیت‌ها و امکانات مناسب، زمینه سرمایه گذاری‌های بزرگ فراهم است. به گزارش خبرگزاری مهر به نقل از روابط عمومی و امور بین الملل استانداری هرمزگان، جاسم جادری در گفتگو با عبدالرضا رحمانی فضلی وزیر کشور از طریق ویدئو کنفرانس که در نخستین روز از هفته دولت و همزمان با افتتاح مرکز داده و مرکز مدیریت رخدادها و حوادث وزارت کشور صورت گرفت، با تبریک هفته دولت و گرامیداشت یاد شهیدان رجایی و باهنر، عنوان کرد: در اولین روز از هفته دولت پنج پروژه با اعتبار ۶۵ میلیارد تومان در شهرستان بندرعباس افتتاح شد. وی ادامه داد: افتتاح این پروژه‌ها به نیابت از ۶۶۳ پروژه با اعتبار ۷۹۴ میلیارد تومان که در هفته دولت در سراسر هرمزگان به بهره برداری می‌رسد، صورت گرفت. استاندار هرمزگان با اشاره به سرمایه گذاری‌های بزرگ صورت گرفته در این استان، افزود: بیش از پنج میلیارد دلار سرمایه گذاری در منطقه ویژه اقتصادی خلیج فارس انجام شده که ۳. ۵ میلیارد دلار آن در سال ۹۳ صورت گرفت و برای سه هزار نفر اشتغالزایی خواهد داشت. جادری تصریح کرد: در استان هرمزگان با ظرفیت‌ها و امکانات مناسب، زمینه سرمایه گذاری‌های بزرگ فراهم است تا توسعه پایدار را مبتنی بر اقتصاد مقاومتی در این استان محقق کنیم. هرمزگان استانی مهم و استراتژیک است شایان ذکر است؛ عبدالرضا رحمانی فضلی وزیر کشور نیز در این ارتباط ویدئو کنفرانسی با تشکر و قدردانی از زحمات و تلاش‌های استاندار هرمزگان و دیگر مدیران استان، هفته دولت را تبریک گفت و خطاب به استاندار هرمزگان بیان داشت: خداوند توفیق داده که شما استاندار استان مهم و استراتژیک و مردمان بسیار خوب استان هرمزگان باشید. وی ادامه داد: امیدوارم بتوانید در شان مردم هرمزگان در خدمت رسانی به این مردم موفق باشید. وزیر کشور در بخش دیگری از این نشست با اشاره به افتتاح مرکز داده و مرکز مدیریت رخدادها و حوادث وزارت کشور، عنوان کرد: این سیستم بسیار مناسب است و باید در تمام مناطق کشور فعال شود و در جهت برقراری امنیت پایدار در استان‌ها، این ظرفیت مورد استفاده قرار گیرد. در این مراسم تعداد دیگری از استانداران کشور نیز از طریق ویدئو کنفرانس به ارائه گزارش پرداختند.
