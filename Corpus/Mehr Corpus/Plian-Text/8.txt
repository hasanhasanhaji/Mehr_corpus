رئیس سازمان میراث فرهنگی از افزایش اعتبار زمانی روادید فرودگاهی ایران از ۱۵ روز به ۳۰ روز خبر داد و گفت: ویزای فرودگاهی در تمام فرودگاه‌های مرزی صادر می‌شود. به گزارش خبرنگار مهر، مسعود سلطانی‌فر رئیس سازمان میراث فرهنگی صنایع دستی و گردشگری در حاشیه نشست تعامل و همکاری کشورهای عضو اکو در حوزه صنایع دستی که پیش از ظهر دوازده مرداد در مجموعه کاخ نیاوران برگزار شد، در جمع خبرنگاران اعلام کرد: از زمان روی کار آمدن دولت یازدهم بحث توسعه فرهنگی گردشگری به‌عنوان مهم‌ترین سیاست دولت در دستور کار قرار گرفت و در دو سال گذشته شاهد افزایش ورود گردشگران خارجی بودیم. شرایط پس از توافق هسته‌ای منجر شد تا ورود گردشگران به کشور افزایش پیدا کند بنابراین با توجه به ظرفیت‌های ایران در آینده با شک ورود گردشگران بیشتری مواجه می‌شویم، پس باید خود را در برابر مدیریت شرایط به وجود آمده آماده کنیم. وی افزود: توسعه شبکه حمل و نقل، تربیت نیروی انسانی یکی از این اقدامات است که مقدمات آن فراهم شده است. در این زمینه قدمهای اساسی برداشته شد و با مصوبه هیات دولت صدور ویزای فرودگاهی در مرحله اول از پانزده روز به سی روز افزایش یافت که این مدت قابل تمدید است. مصوبه مهم دیگر هیات دولت این بود که وزارت خارجه در مدت یک سال آینده به صدور ویزای الکترونیکی اقدام خواهد کرد. این صدور ویزا با همکاری وزارت کشور، اطلاعات و خارجه عملیاتی خواهد شد. همچنین محدودیت صدور ویزا تنها در چند فرودگاه خاص برداشته شد و تمام فرودگاه‌های مرزی می‌توانند ویزای فرودگاهی صادر کنند. سلطانی‌فر ادامه داد: از یک سال و نیم پیش تلاش شد منابع بانک‌ها و تسهیلات مورد نیاز برای احداث هتل‌ها به پروژه‌هایی که بالای ۵۰ درصد پیشرفت کرده‌اند اختصاص یابد و هتل‌های نیمه کاره را به بهره برداری برسانیم به نحوی که تا ماه‌های آینده ۱۰ تا ۱۵ هتل ۴ و ۵ ستاره آماده و تکمیل خواهد شد. وی ادامه داد: گروه‌های سرمایه‌گذار خارجی در ماه‌های اخیر با ما مذاکره کرده بودند، حتی اروپایی‌ها نیز آماده سرمایه گذاری در ایران بودند اما اعلام می‌کردند که تنها مانع ما تحریم هاست. اما کشورهای عرب و مسلمان در این حوزه محدودیتی نداشتند و کار خود را در مشهد و شهرهای مذهبی کشور آغاز کردند. رئیس سازمان میراث فرهنگی ادامه داد: در یک سال و نیم گذشته در حوزه میراث فرهنگی موفقیت‌های زیادی داشته‌ایم. در حالی که تنها دو سهمیه برای ثبت میراث جهانی داشتیم؛ توانستیم از فرصت‌ها استفاده کرده و سه اثر جهانی را به ثبت برسانیم. اتفاق بی‌نظیر دیگر برگرداندن سه محموله آثار تاریخی به کشور بود که یکی از آنها مربوط به چغامیش خوروین و محموله قاچاق در ایتالیا بود. همچنین موزه دوران اسلامی و طبقه دوم موزه ملی ایران در هفته دولت افتتاح خواهد شد. رئیس سازمان میراث فرهنگی همچنین از نمایشگاه صنایع دستی برپا شده در حاشیه این نشست دیدن کرد.
