ایلام - معاون سیاسی امنیتی استانداری ایلام گفت: کنسولگری عراق در استان ایلام باید دایر شود. به گزارش خبرگزاری مهر و به نقل از روابط عمومی استانداری ایلام، حسین کلانتری در دیدار با قشقاوی معاون کنسولی وزارت امور خارجه و کنعانی رئیس ستاد عراق در وزارت امور خارجه اظهار داشت: رویکرد تعاملی دولت تدبیر و امید در نظام بین الملل باعث تعریف جدیدی از نقش و جایگاه ایران در نظام بین الملل شد که منجر به اعتمادسازی و تغییر نگرشها نسبت به جمهوری اسلامی شد. وی با تاکید بر اینکه ایران لنگرگاه ثبات در منطقه‌ی پرآشوب خاورمیانه است، تصریح کرد: مجموعه‌ای از توانمندی‌های بالفعل و بالقوه ایران، ظرفیت جدی برای بازیگری مؤثر در دوران گذار کنونی درصحنه جهانی فراهم آورده است که با تدبیر تیم مذاکره کننده و کارشناسان وزارت امور خارجه در جامعه جهانی نهادینه شد. معاون سیاسی امنیتی استانداری ایلام با تقدیر از رویکرد مثبت و سازنده وزارت امور خارجه در عرصه بین المللی ابراز داشت: تنش زدایی، ایجاد اعتماد متقابل و تعامل سازنده مسیر حرکت ما را روشن کرد که پیام آن به جامعه جهانی این بود که نمی‌توان با تحریم ملت ایران را به تسلیم واداشت و یا به جنگ تهدید کرد بلکه تنها راه تعامل با ایران، گفت وگو از جایگاه برابر، اعتمادسازی متقابل و احترام دوجانبه، تنش زدایی و کاستن از خصومت‌ها است. وی با اشاره به اینکه اولویت سیاست خارجی توسعه روابط دوستانه و نزدیک با همه همسایگان است، بیان داشت: استان ایلام با قابلیت‌ها و ظرفیت‌های بکر در حوزه‌های مختلف این آمادگی را دارد تا در توسعه مناسبات ایران و عراق سهم به سزایی داشته باشد که نیازمند نگاه مثبت همکاران در وزارت امور خارجه است. حسین کلانتری با ابراز خرسندی از فضای بوجود آمده برای توسعه روابط خارجی و تعامل بین المللی عنوان کرد: استان ایلام با داشتن منابع غنی انرژی (نفت، گاز)، پتروشیمی، طبیعت بکر، گردشگری، اشتراکات قومی - مذهبی با عراق و غیره آماده توسعه روابط اقتصادی، سیاسی و فرهنگی با همسایه مرزی خود کشور عراق است. وی خواستار توسعه روابط خارجی استان ایلام با کشور عراق، توسعه فعالیتهای کمی و کیفی نمایندگی وزارت امور خارجه در استان، هماهنگی‌های لازم جهت تردد زوار و برنامه‌های اربعین سال ۹۴ و دایر کردن کنسولگری عراق در استان ایلام شد.
