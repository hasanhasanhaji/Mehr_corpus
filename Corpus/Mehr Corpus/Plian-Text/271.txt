قائم مقام سازمان امور مالیاتی گفت: تلاش داریم تا با شناسایی مودیان جدید از افرادی که تاکنون مالیات خود را پرداخت نکرده اند، حقوق دولت را اخذ کنیم. به گزارش خبرنگار مهر، محمد قاسم پناهی با اشاره به اینکه تمام سعی این سازمان بر افزایش وصول مالیات بدون بالابردن نرخ مالیات است، گفت: تلاش داریم تا با شناسایی مودیان جدید از افرادی که تاکنون مالیات خود را پرداخت نکرده اند، حقوق دولت را اخذ کنیم. قائم مقام سازمان امور مالیاتی با اشاره به اینکه ظرفیت بسیار بالایی در حوزه مالیاتی کشور وجود دارد و گام‌های مناسبی نیز در جهت بهبود وصول مالیاتی در سال‌های اخیر صورت گرفته است، گفت: دست یابی به وصول کامل مالیات نیازمند تمهیدات سخت افزاری و نرم افزاری ویژه همچون تدوین قانون در رابطه با ضمانت‌های اجرایی و تشکیل بانک‌های اطلاعاتی است. وی با اشاره به اینکه تمام هم و غم سازمان امور مالیاتی کشور برای افزایش وصول مالیات بدون بالابردن نرخ مالیاتی است، یادآور شد: تلاش داریم تا با شناسایی مودیان جدید و نظارت بر گردش مالی از افرادی که تاکنون به هر دلیل مالیات خود را پرداخت ننموده اند حقوق دولت را اخذ کنیم. پناهی با تاکید بر اینکه دولت باید نظارت کاملی بر نحوه گردش کالا، خدمات و سرمایه در کشور داشته باشد، گفت: اگر بر فرایند واردات، تولید و توزیع کالا نظارت و کنترل باشد آنگاه می‌توان به درستی مالیات‌ها را اخذ کرد و حتی از دلال‌ها نیز به میزان فعالیت آنها مالیات اخذ نمود. قائم مقام سازمان امور مالیاتی با تاکید بر اینکه ظرفیت مالیاتی کشور قریب به ۱۵ درصد GDP است، افزود: اگر بتوانیم نظم و انضباط مالی را در کشور حکم فرما کنیم و بخش خصوصی نیز در صدور و ارائه فاکتور‌های فروش و ارائه اطلاعات آن به نظام مالیاتی همکاری داشته باشد می‌توانیم بدون افزایش نرخ مالیاتی به این ظرفیت به طور تدریجی دست یابیم. وی همچنین به موضوع اقتصاد شهری اشاره کرد و با تاکید بر اینکه قانون سه درصد از مالیات بر ارزش افزوده را به شهرداری‌ها اختصاص داده است، گفت: در سال ۹۳ میزان درآمدهای مالیاتی اختصاص یافته به شهرداری‌ها به بیش از ۱۲ هزار میلیارد تومان رسید و پیش بینی می‌شود این رقم در سال جاری به بیش از ۱۴ هزار میلیارد تومان افزایش پیدا کند.
