یزد امام جمعه یزد با اشاره به برخی آزادیهای افسارگسیخته‌ای که در جامعه مشاهده می‌شود، گفت: دولت باید در برابر این آزادی‌های مخرب غربی از خود قاطعیت نشان دهد. به گزارش خبرنگار مهر، آیت الله محمدرضا ناصری در خطبه‌های این هفته نمازجمعه یزد با اشاره به اینکه در جامعه اسلامی و بر اساس قانون اساسی ما، یکی از وظایف دولت، ترویج فرهنگ اسلامی است، اظهار داشت: دولت باید برای حاکمیت اسلام واقعی به ویژه احیای ابعاد فراموش شده اسلام و فرایض به حاشیه رفته تلاش کند. وی با بیان اینکه ماهواره‌ها و اینترنت و شبکه‌های اجتماعی، آزادی‌های مخرب را در جامعه حاکم کرده است، عنوان کرد: این آزادیها رنگ و بوی غربی دارد و باید از آنها جلوگیری شود و دولت باید در این زمینه قاطعیت نشان دهد. ناصری تصریح کرد: ترویج بی حیای و بی عفتی، ترفند و توطئه فرهنگی دشمنان است و به طور قطع از این پس شرایط بدتر خواهد شد و امیدواریم دولت بتواند در این زمینه تدبیر اساسی به خرج دهد. وی با بیان اینکه نباید فراموش کنیم که جامعه ما یک جامعه اسلامی است، تصریح کرد: کشور ما در طول تاریخ همواره از نظر اقتصادی، سیاسی، اجتماعی و فرهنگی از مستکبران ضربه خورده و دشمنان ما امروز در لباس دوست در صدد وارد کردن ضربه‌های مهلک فرهنگی هستند و همگان باید بدانند که دشمنان ما هرگز دلسوزمان نبوده و نیستند و در این مسیر از هیچ اقدامی کوتاهی نخواهند کرد. امام جمعه یزد خاطرنشان کرد: با توجه به توافقات، کشور اکنون در مرحله حساستری نسبت به قبل قرار گرفته و لازم است دولتمردان در زمینه‌های مختلف مشورت کنند و امور کشور را با مشورت و خرد جمعی به پیش ببرند. وی از دولت خواست: مسیر انتقاد و اعلام نظر را باز بگذارد و از صاحب نظران و معتمدان انقلاب اسلامی بهره بگیرد تا راه بر خطا و اشتباه و دوباره کاری بسته شود. ناصری در بخش دیگری از سخنان خود با تبریک آغاز هفته کرامت تصریح کرد: زنان و دختران، نیمی از جامعه ما را تشکیل می‌دهند و باید با تکریم آنها، تربیت اسلامی و انسانی، ترویج اخلاق و عقل و درایت را تکریم کنیم. 

