به گزارش خبرگزاری مهر، علی رضا زالی، در ارتباط با وضعیت بیماری کرونا در تهران، اظهار داشت: محدودیت های یک هفته ای تهران کافی نیست، ستاد تهران درخواست تمدید این محدودیت ها را دارد. اگر دستورالعملها رعایت نشود در بازگشایی مشاغل دیگر هم تجدید نظر خواهد شد. وی با بیان اینکه تمام اجتماعات بالای ۱۰ نفر ممنوع است، افزود: مساجد باز است، اما نماز جماعت فعلاً امکان برگزاری ندارد. تهران شرایط برگزاری هیچ آزمونی را ندارد. زالی گفت: پیشنهاد جدی تعطیلی غربالگری پیش دبستانی و دبستانی ها را داده ایم. فرمانده ستاد مقابله با کرونا در کلانشهر تهران گفت: تمام آزمونهای مدارس و…،باید تعطیل شود. گسترش استفاده از ماسک در تهران، در مقابله با کرونا کاملاً موثر است. زالی ادامه داد: ستاد تهران تاکید دارد باید به اقشار ضعیف ماسک رایگان داده شود. با کمک اصناف بر اجرای دستورالعمل ها نظارت جدی خواهد شد. وی گفت: اجرا نشدن دستورالعمل ها، تعطیلی اجباری واحدهای صنفی را در پی خواهد داشت. فرمانده ستاد مقابله با کرونا در کلانشهر تهران، افزود: در ۲۴ ساعت گذشته ۸۹۰ بیمار جدید کرونایی در تهران بستری شده اند.