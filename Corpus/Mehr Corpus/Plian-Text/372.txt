ورامین- مدیر کل سیاسی و انتخابات استانداری تهران گفت: متأسفانه امروز در جامعه با آنفولانزای دروغ مواجه هستیم. به گزارش خبرنگار مهر، محمد رضا یوسفی مدیر کل سیاسی و انتخابات استانداری تهران که به عنوان سخنران قبل از خطبه‌های نماز جمعه ورامین سخن می‌گفت با گرامیداشت یاد و خاطره شهیدان رجایی و باهنر و هفته دولت اظهار داشت: امروز در جامعه با آنفولانزای دروغ مواجه هستیم. وی افزود: باید روحانیون، فرهنگیان، اصحاب رسانه و سایر گروه‌های فرهنگی و اجتماعی با آنفولانزای دروغ به مقابله بپردازند زیرا دروغ مقدمه فتنه است. یوسفی ادامه داد: همانطور که در برابر یک ویروس فراگیر همه آحاد جامعه بسیج می‌شوند و به مقابله با آن می‌پردازند باید در مقابل ویروس دروغ نیز این موضوع مورد توجه باشد. وی اضافه کرد: گسترش دروغ یک آفت برای جامعه محسوب می‌شود و جامعه که در آن دروغ پردازی گسترش یابد، روی سعادت و رفاه را نخواهد دید. مدیر کل سیاسی و انتخابات استانداری تهران با اشاره به ضرورت توجه مردم به سبک زندگی و سیره بزرگان عنوان کرد: باید سبک زندگی و سیره بزرگان در رفتار ما مشخص باشد چرا که اگر از سبک زندگی اهل بیت فاصله بگیرم، دچار مشکلات فراوانی خواهیم شد. یوسفی بیان داشت: ریشه مشکلات اخلاقی، سیاسی، اجتماعی و خانواده به دروغ برمی گردد به همین خاطر باید با وحدت و انسجام با این پدیده مقابله کنیم. وی در بخش دیگری از سخنان خود با اشاره به این نکته که دولت یازدهم کشور را با تورم ۴۳ درصدی تحویل گرفت، افزود: در حالی در مردادماه سال ۹۲، دولت تدبیر و امید بر سر کار آمد که کشور تورم ۴۳ درصدی را تجربه می‌کرد و شرایط بی پولی بر کشور حاکم بود. مدیر کل سیاسی و انتخابات استانداری تهران ادامه داد: دولت گذشته هم زحمت کشید اما اگر کاری بر اساس خرد جمعی و کار کارشناسی نباشد، خروجی آن رفاه نخواهد بود.
