بیرجند- کاروان خدام رضوی در ادامه سفر خود به خراسان جنوبی امروز به بیرجند رسید و حال و هوای بارگاه ملکوتی امام رضا (ع) را در دل عاشقان این امام رئوف زنده کرد. به گزارش خبرنگار مهر، خراسان جنوبی چند روزی است که فرش قدوم خادمانی است که پرچم آستان مبارک رضوی را برای مردم این استان سوغات آورده اند. چند روزی است که عطر بارگاه ملکوتی امام رضا (ع) خراسان جنوبی را فرا گرفته و مردم تک تک شهرستان‌های این استان منتظر استقبال از خادمان آن امام رئوف هستند، اهتزاز پرچم متبرک آستان قدس رضوی بار دیگر حال و هوای مشهد الرضا را برای عاشقان تداعی کرده، عاشقان این بار از راه دور دل خود را به پنجره‌های فولاد گره زده اند و با بوسه به سوغات مشهد الرضا عشق خود به قریب القربا حضرت امام رضا (ع) را نشان دادند. هشتمین کاروان زیر سایه خورشید همزمان با آغاز هفته کرامت سفر خود به استان را آغاز کرده اند، خدام رضوی با سفر به شهرستان‌های مختلف استان و اهتزار پرچم متبرک آستان قدس عطر رضوی را در سراسر استان طنین انداز کرده اند. کاروان خدام رضوی امروز به بیرجند رسید و به دیدار عاشقانی رفت که پای در بیمارستان و دل در حرم ملکوتی آن حضرت داشتند. خدام رضوی که پرچم بارگاه ملکوتی امام رضا (ع) را در دست داشتند با حضور در بیمارستان‌های بیرجند برای نخستین بار نوای اذان و اقامه را در گوش نوزادان تازه متولد شده طنین نواختند. شامگاه امروز نیز پرچم مطهر متبرک آستان قدس رضوی در خیابان‌های بیرجند و در میان استقبال پرشور مردم این شهر به اهتزار درآمد. امروز دلدادگان و عاشقان امام رضا (ع) با گل به استقبال خدام رضوی رفتند و نوای «آمده‌ام ای شاه پناهم بده» را با اشک دیده فریاد زدند. مردم بیرجند کاروان زیر سایه خورشید را از خیابان مدرس تا میدان ابوذر همراهی و نماز مغرب و عشاء را با خدام رضوی اقامه کردند. گفتنی است امشب نیز جسن ولادت امام رضا (ع) با حضور کاروان خدام رضوی در محل حسینیه جماران بیرجند برگزار خواهد شد.
