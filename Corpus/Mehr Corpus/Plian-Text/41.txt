عضو اصلاح طلب شورای شهر تهران گفت: دولت باید اجازه می‌داد با رعایت قانون، مستند چند قطره خون در مورد پرونده خون‌های آلوده نمایش داده شود تا نهادهای اجتماعی اعتراض خود را در قالب کار هنری اعلام کنند. علی صابری در گفتگو با خبرنگار مهر، درباره جلوگیری از پخش مستند خونهای آلوده در فرهنگسرایی در تهران همزمان با ورود فابیوس وزیر امور خارجه فرانسه اظهار داشت: شهرداری یک نهاد خدماتی از جمله خدمات اجتماعی است، کاش بحث خون‌های آلوده سیاسی نمی‌شد و شهرداری متهم به سیاست زدگی نمی‌شد. البته فرهنگسرای انقلاب در این بحث کار سیاسی انجام نداده است. نماینده اصلاح طلب شورای شهر با اشاره به اینکه حدود ۱۳ سال است که پرونده خون‌های آلوده را پیگیری می‌کند، گفت: هیچ وقت شهرداری در این خصوص ورودی نداشته است. وکیل پرونده برخی از قربانیان خون‌های آلوده افزود: اکران مستندی در فرهنگسرای انقلاب در مورد پرونده خون‌های آلوده که مجوز داشته و این مستند برای کسب مجوز از فیلترهای متعددی رد شده است هیچ اشکالی ندارد. وی اظهار داشت: جلوگیری از پخش این فیلم موجب می‌شود که به صورت عمدی یا غیر عمدی انتشار این فیلم به سمت شبکه‌های اجتماعی و غیر مجاز برود. صابری با طرح این سئوال که اگر این فیلم در فرهنگسرای انقلاب به نمایش در نیاید، کجا به نمایش دربیاید؟ ادامه داد: فرهنگسرایی که کارش مشخص است و در چارچوب‌های نظام قرار دارد، قرار بود در شرایط خاص این فیلم را نمایش دهد که اتفاقاً یکی از بچه‌های اصلاح طلب با من تماس گرفت که این فیلم در فرهنگسرای انقلاب نمایش داده می‌شود و شما هم در این مراسم حضور یابید بنابراین این مراسم فراتر از بحث احزاب اصولگرا و اصلاح طلب بود. عضو اصلاح طلب شورای شهر تهران اظهار داشت: در فرانسه هم بر اساس پیگیری‌های صورت گرفته این اتفاقات زیاد می‌افتد و نهادهای اجتماعی بدون دخالت دولت اعتراضات خود را مطرح می‌کنند. وی در تحلیل نحوه منطقی برخورد دولت با نمایش این فیلم همزمان با سفر فابیوس به تهران گفت: دولت باید اجازه می‌دادبا رعایت خط قرمز‌های قانون مثل جلوگیری از خشونت، این مستند نمایش داده شود تا نهادهای اجتماعی اعتراض خود را در قالب کار هنری به نمایش بگذارند حتی اعتراضات خیابانی برخی جوانان نیز به نظر من اشکال نداشت. باید خواست ملت ایران به اطلاع دولت فرانسه می‌رسید. عضو اصلاح طلب شورای شهر تهران گفت: دولت حتی اگر به هر دلیل انعکاس این مطلب را به فابیوس به مصلحت نمی‌داند با واژه‌های خنده داری مثل «این کارشکنی علیه دولت است» و یا «مستنداتی برای آن وجود ندارد» اظهاراتی که وزیر بهداشت و وزیر دادگستری مطرح کردند نباید این کار را توجیه می‌کرد. صابری تصریح کرد: وزیر بهداشت به جای طرح این مسائل باید عذرخواهی و اعلام کند که احکام قضایی مربوط به پرونده خون‌های آلوده را انجام می‌دهد و حتی به صورت نمادین احکام چند پرونده را اجرا کند که نشان دهد قانونگرا بوده و رویه قضایی را اجرا می‌کند. وی با بیان اینکه رویه قضایی در حال حاضر حق بیماران را پایمال می‌کند، اظهار داشت: حداقل کاری که وزیر می‌توانست انجام دهد این بود که اجازه دهد وزارت امور خارجه و یا دستگاه‌های امنیتی پاسخ اعتراضات را بدهند نه اینکه وزارت بهداشت که خودش محکوم این پرونده است دفاع کند. عضو اصلاح طلب شورای شهر گفت: چرا وزیر بهداشت از اقدامات فرانسه دفاع می‌کند و علیه مردم موضع می‌گیرد؟ ای کاش می‌دانستیم آیا وزیر بهداشت از پرونده مطلع است؟ حداقل ایشان یک بار این پرونده را مطالعه کنند تا وظایف داخلی خود را اجرایی کنند. به گزارش مهر قرار بود همزمان با ورود فابیوس به تهران مستند چند قطره خون در مورد بازخوانی پرونده فروش فرآورده‌های خونی آلوده توسط دولت فرانسه به ایران در دهه ۶۰ در قالب برنامه فرش قرمز نمایش داده شود که دولت مانع نمایش این مستند در فرهنگسرای انقلاب شد.
