نشر چشمه ۴ اثر داستانی جدید از داستان نویسان کشور را در قالب مجموعه‌های «کتاب‌های قفسه آبی» و «جهان تازه داستان» منتشر و راهی بازار نشر کرد. به گزارش خبرنگار مهر، «کتاب‌های قفسه آبی» و «جهان تازه داستان» عنوان ۲ مجموعه است که نشر چشمه تعدادی از کتاب‌های خود را تحت نام این مجموعه‌ها به چاپ می‌رساند و به تازگی ۲ عنوان جدید از هر مجموعه به چاپ رسیده است. «وضعیت بنفش» نوشته امیررضا مافی و «مرد لاابالی بادکنک قرمزم را سوراخ می‌کند» نوشته علیرضا اجلی دو کتابی هستند که در مجموعه «کتاب‌های قفسه آبی» به چاپ رسیده‌اند. هر دو کتاب رمان هستند و به قلم داستان نویسان جوان نوشته شده اند. «وضعیت بنفش» با ۹۵ صفحه، شمارگان هزار نسخه و قیمت ۷۰ هزار ریال به چاپ رسیده است. «مرد لاابالی بادکنک قرمزم را سوراخ می‌کند» نیز با ۲۰۹ صفحه، شمارگان هزار نسخه و قیمت ۱۵۰ هزار ریال به چاپ رسیده است. اما دو کتاب دیگری که در مجموعه «جهان تازه داستان» به چاپ رسیده اند، مجموعه داستان هستند. «زنگ هفتم» با عنوان فرعی «مجموعه داستان به هم پیوسته» نوشته محمدمنصور هاشمی یکی از این کتاب هاست. نویسنده در ابتدای این کتاب دو توضیح زاید را به این ترتیب آورده است: اول این که هرگونه شباهت میان آدم‌های این قصه‌ها با آدم‌های واقعی به اندازه شباهت آدم‌های «قصه» به آدم‌های «واقعی» است. دوم این که به رغم نظر حضرت مولانا «قصه چون پیمانه» نیست. «دانه معنا» هم در خواننده است، در قصه نیست. داستان‌های این کتاب، به ترتیب از «زنگ اول» شروع شده و به «زنگ هفتم» ختم می‌شوند. «زنگ هفتم» با ۶۴ صفحه، شمارگان هزار نسخه و قیمت ۵۵ هزار ریال به چاپ رسیده است. دیگر کتاب جدید «جهان تازه داستان»، «گزنه» نوشته حسن فرهنگ فر است. این کتاب ۱۳ داستان کوتاه را با اسامی زیر شامل می‌شود: شاه بلوط، زنِ زیر تیر برق، اسمم سفیدرود است، درنگ، چِخه!، رنگ یشمی تیره، گزنه، تنها یک روایت دارد، تفاهم، هنوز زودزود تشنه‌ام می‌شود، رنگین کمان، شاخه‌های بید، تو اسمش رو چی می‌ذاری؟ این کتاب با ۱۰۵ صفحه، شمارگان هزار نسخه و قیمت ۸۰ هزار ریال منتشر شده است.
