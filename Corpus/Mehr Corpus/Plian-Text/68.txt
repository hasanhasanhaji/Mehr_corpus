اردبیل- نماینده ولی فقیه در استان اردبیل گفت: به دلیل کمبود منابع آبی ضروری است کشاورزی از آبیاری سنتی خارج شود. به گزارش خبرنگار مهر، آیت الله سید حسن عاملی در خطبه‌های نماز جمعه این هفته اذعان کرد: ۹۰ درصد آب ایران در کشاورزی مصرف می‌شود و در عین حال ۷۰ درصد آب مصرف شده در بخش کشاورزی به هدر می‌رود شهروندان را به صرفه جویی در مصرف آب مخصوصاً در مصارف کشاورزی دعوت کرد. وی با بیان اینکه در صورتی که مصرف آب در کشاورزی قطره‌ای و بارانی نشود، صنعت سه هزار ساله کشاورزی در آستانه نابودی قرار خواهد گرفت از کشاورزان استان خواست با نیت عبادت در اسرع وقت از آبیاری سنتی خارج و با آبیاری مکانیزه خدمت بزرگی به کشاورزی و آینده کشور و منابع آبی آن انجام دهند. نماینده ولی فقیه در استان تاکید کرد: به احتمال قوی در اثر بی آبی در آینده جابجایی‌های بزرگ جمعیتی در ایران صورت خواهد گرفت و فلات ایران قابلیت سکونت خود را از دست خواهد داد. خطیب جمعه اردبیل در ادامه اظهار داشت: ایران در ۳۰ سال گذشته ۷۰ درصد از منابع آب زیرزمینی یک میلیون ساله خود را مصرف کرده است و در عرض ۱۰ سال ۹۲ میلیارد مترمکعب آب زیرزمینی به چهار میلیارد متر مکعب در حال حاضر رسیده است. وی بر لزوم مکانیزه کردن مصرف آب کشاورزی و تجدید نظر در محصولات کشاورزی تأکید و اضافه کرد: اگر آبیاری مکانیزه شود سالانه هزار و ۴۰۰ میلیارد مترمکعب آب صرفه جویی خواهد شد در حالیکه کل مصرف شرب و صنعت کشور حدود هفت میلیارد متر مکعب است. رئیس شورای فرهنگ عمومی استان با اذعان به اینکه دولت جهت توسعه آبیاری تمهیدات بسیار خوبی فراهم کرده است تصریح کرد: هر کشاورزی که به جای آبیاری غرقابی اقدام به راه اندازی آبیاری قطره‌ای و بارانی نماید ۸۵ درصد هزینه آن را دولت پرداخت می‌کند و ۱۵ درصد بقیه هم وام پنج ساله است. وی ادامه داد: در آبیاری قطره‌ای ۹۰ درصد و در آبیاری بارانی ۷۰ درصد راندمان بالا می‌رود و دهها برکات دیگر بر این نوع آبیاری مترتب است. نماینده ولی فقیه در استان با اشاره به اعلام وزارت نیرو مبنی بر استفاده از فاینانس برای انتقال آب ارس به مناطق خاص بشدت انتقاد کرد. عاملی با طرح سوال از مسئولان امور آب و مدیریت ارشد استان اظهار داشت: این آب آیا مازاد بر حقابه‌های رسمی است یا جزو حقابه است؟ در صورت اول چرا استان ما از آب استفاده نکند و در صورت دوم قطعا حقابه دشت مغان در آینده با بحران مواجه خواهد شد و اگر امروز برای این مطامع تدبیر نشود فردا دیر خواهد بود. نماینده مردم استان در مجلس خبرگان رهبری همچنین با اشاره به انفجار منطقه عسیر عربستان توسط داعش که در آن عده‌ای بی گناه کشته شدند، حساسیت‌ها و عکس العمل‌های علمای وهابی و مفتی اعظم را بیان و سؤال کرد: چرا نسبت به خون دیگر بی گناهان که توسط داعش ریخته می‌شود بی تفاوت مانده اید؟ چرا نسبت به ریخته شدن خون ۱۱ هزار انسان بی گناه در یمن این آیات و روایات را نمی‌خوانید؟ چرا به منشأ این فجایع که معتقدات محمد بین عبدالوهاب است قلم باطل نمی‌کشید؟
