بندرعباس - امام جمعه بندرعباس گفت: براساس فرمایشات مقام معظم رهبری آمریکا قابل اعتماد نیست و خود به خوبی می‌داند که توان جنگ با ایران را ندارد و مجبور به مذاکره است. به گزارش خبرنگار مهر، آیت الله غلامعلی نعیم آبادی در خطبه‌های نماز جمعه این هفته بندرعباس با اشاره به ۱۶ مردادماه سالروز تاسیس جهاد دانشگاهی، این مجموعه را یک نهاد انقلابی دانست که توانسته در طول این سال‌ها خدمات مناسبی را ارائه کند و بیان داشت: ایجاد مرکز ناباروری و استفاده از رطوبت برای تهیه آب آشامیدنی از مهمترین طرح‌های دردست اجرای جهاد دانشگاهی هرمزگان است که نیاز است مسئولان از آن حمایت بیشتری انجام دهند. وی در ادامه به بحران کم آبی در هرمزگان اشاره کرد و افزود: اخیرا سفری به بخش جغین شهرستان رودان داشتم که این منطقه با مشکلات بسیار در خصوص تامین آب و جاده مواجه است و مسئولان باید بدانند خدمتگزار مردم هستند و باید تمام تلاش خود را برای رفع مشکلات مردم انجام دهند. نماینده ولی فقیه در استان هرمزگان در بخش دیگری از سخنان خود ۱۷ مرداد روز خبرنگار را گرامیداشت و عنوان کرد: دقت و صحت در خبر و دخالت ندادن اندیشه‌های شخصی و سیاسی ازمهمترین ویژگی‌های یک خبرنگار است. آیت الله نعیم آبادی تصریح کرد: رسانه‌ها در فرهنگسازی مناسب در جامعه دارای جایگه ویژه‌ای هستند و تنوع رسانه‌ای برای رشد و توسعه هر جامعه‌ای ضروری است اما رسانه‌ها باید در چارچوب سیاست‌های نظام اسلامی حرکت کنند. وی همچنین با اشاره به ۲۳ مرداد روز مقاومت اسلامی، اظهار داشت: در این روز حزب الله لبنان با اراده قوی خود در مقابل آمریکا و رژیم صهیونیستی به پیروزی رسید. امام جمعه بندرعباس در ادامه پیروزی کشورمان در مذاکرات هسته را به خاطر رهنمودهای مدبرانه رهبر معظم انقلاب اسلامی و مقاومت ملت ایران دانست و گفت: مذاکره در کنار مقاومت رسیدن به اوج قدرت است. آیت الله نعیم آبادی خاطرنشان کرد: براساس فرمایشات مقام معظم رهبری آمریکا قابل اعتماد نیست و آمریکا به خوبی می‌داند که توان جنگ با ایران را ندارد و مجبور به مذاکره است.
