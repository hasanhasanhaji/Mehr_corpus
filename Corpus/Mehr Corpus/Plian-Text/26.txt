رئیس ستاد انتفاضه و قدس با اشاره به جنایت صهیونیست‌ها در سوزاندن کودک فلسطینی گفت: مقاومت اسلامی فلسطین انتقام از این جنایت بزرگ را برای خود محفوظ دانسته و جنایت‌کاران را به سختی مجازات خواهد کرد. به گزارش خبرگزاری مهر، رمضان شریف رئیس ستاد انتفاضه و قدس شورای هماهنگی تبلیغات اسلامی در واکنش به جنایت اخیر صهیونیست‌ها در سوزاندن علی سعد دوابشه کودک شیرخواره فلسطینی در حمله به یک منزل مسکونی در روستای دوما در نزدیکی نابلس، اظهار داشت: این جنایت نشان داد که صهیونیست‌ها مروج و مفسر عملی شعار «هدف وسیله را توجیه می‌کند» بوده و برای نیل به مقاصد شوم و شیطانی خود از هیچ جنایتی فروگذار نکرده و حتی کودک شیرخواره را نیز زنده در آتش می‌سوزانند تا کینه خود نسبت به مقاومت مشروع و به حق فلسطینی‌ها را بروز دهند. وی افزود: امروز همه دولت‌ها، سازمان‌ها و مجامع بین المللی که تاکنون در قبال جنایات رژیم صهیونیستی سکوت اختیار کرده‌اند در قبال این جنایت بزرگ مسوول هستند و در واقع جامعه بین المللی که آمریکا به دروغ مدعی پرچمداری آن است برابر این جنایت هولناک چه پاسخی داشته و برای برخورد با آن چه اقدامی را در دستور کار قرار می‌دهد. شریف در ادامه جنایت کودک کشی در آتش را مصداق جاهلیت مدرن و تروریسم نوینی دانست که منبع تولید آن رژیم صهیونیستی و حامی اصلی آن کاخ سفید و قدرت‌های وابسته به نظام سلطه و صهیونیسم جهانی هستند. رییس ستاد انتفاضه و قدس تاکید کرد: این از عجایب روزگار است که آمریکایی‌‌ها در فضای رسانه‌ای ژست حقوق بشری می‌گیرند و آشکارا به محکومیت جنایت صهیونیست‌ها می‌پردازند اما در خلوت و پنهان از سردمداران رژیم جلاد، اشغالگر و کودک‌کش صهیونیستی حمایت کرده و برای آنها کف می‌زنند. رییس ستاد انتفاضه و قدس اظهار داشت: جنایت صهیونیست‌ها در سوزاندن کودک فلسطینی، مصداق تروریسم مدرن و سوغات حقوق بشر آمریکایی برای بشریت امروز بوده و پرده جدیدی از کودک کشی‌ در سرزمین‌های اشغالی توسط صهیونیست‌ها را نشان می‌دهد. شریف خاطرنشان کرد: اگر رسانه‌ها افکار عمومی و جامعه جهانی جنایات صهیونیست‌ها در جنگ ۵۱ روزه تابستان گذشته علیه مردم مظلوم غزه را به درستی ریشه یابی و مجازات عوامل آنرا به طور جدی مطالبه و پی گیری می‌کردند چه بسا امروز شاهد ارتکاب چنین جنایت هولناکی نبودیم. رئیس ستاد انتفاضه و قدس اقدام برخی مقامات رژیم صهیونیستی در محکومیت این جنایت را حرکتی نمایشی و فرار از تبعات خشم و اعتراض جهانی علیه کودک کشی این رژیم قلمداد و گفت: وقت آن رسیده است سکوت مجامع بین المللی به پایان برسد و با شکل دادن اراده‌ای جدی و مؤثر؛ تصمیم واقعی برای پایان بخشیدن به این جنایات فجیع و برچیدن بساط اشغالگری و ارتکاب ظلم و وحشی‌گری در سرزمین فلسطین اتخاذ گردد. وی با برشماری سیاهه‌ جنایات صهیونیست‌ها طی حدود هفتاد سال از اشغال فلسطین تصریح کرد: سرزمین فلسطین به نمایشگاهی برای معرفی جاهلیت مدرن و تروریسم دولتی تبدیل شده است که آمریکا و صهیونیست‌ها مروج آن هستند. شریف با بیان اینکه تردیدی نیست که شعله‌های خشم مقاومت اسلامی فلسطین و بلکه امت اسلامی سرانجام دامان اشغالگران و حامیان منطقه‌ای و فرامنطقه آنان را خواهد گرفت، تاکید کرد: مقاومت اسلامی فلسطین که هم اینک ورای جریان و اشخاص شناخته شده مفهوم پیدا کرده است، انتقام از این جنایت بزرگ را برای خود محفوظ دانسته و جنایت‌کاران را به سختی مجازات و هیچ صهیونیستی را در سرزمین‌های اشغالی در امان نخواهد گذارد.
