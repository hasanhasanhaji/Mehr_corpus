بشرویه- خطیب جمعه بشرویه گفت: امروز ایران اسلامی با وجود انقلاب مردمی و اسلامی مروج روحیه امید برای سایر کشورهای آزادی‌خواه است. به گزارش خبرنگار مهر، حجت الاسلام محمد شمس الدین امام جمعه شهرستان بشرویه در خطبه‌های امروز نماز جمعه شهرستان با اشاره به اینکه در روزهای تشرف زایرین به حج قرار داریم، بیان کرد: حج یکی از اعمالی است که در قالب فروع دین بر کسی که استطاعت مالی و بدنی داشته باشد در طول عمر یکبار واجب است. وی عنوان کرد: وجوب حج در آیات قران وجود دارد و کسی که توانایی دارد و حج نرود به خود ضرر رسانده است. وی با بیان اینکه خداوند در حج برکات مادی و معنوی بسیاری قرار داده است، افزود: کسی که برای حج دعوت می‌شود خداوند نیز مقدمات آن را برایش فراهم می‌کند. حجت الاسلام شمس الدین در ادامه به مناسبت‌های هفته اشاره کرد و گفت: هفته دولت و شهادت رجایی و باهنر از جمله مناسبت‌های هفته است و ۱۷ هزار شهید ترور در سطح کشور داریم. وی با اشاره به توطئه‌های مختلف دشمنان داخلی و خارجی بیان داشت: مردم از ابتدای انقلاب با صبر و استقامت توانسته‌اند این انقلاب را حفظ کنند و موفقیت‌های امروز ما نیز به برکت همین صبر و ایستادگی مردم است. حجت الاسلام شمس الدین ادامه داد: با وجود اینکه تحریم سخت است اما همین تحریم سبب شد تا ما به موفقیت‌های زیادی حتی در زمینه هسته‌ای دست یابیم و دشمنان به فکر مذاکره و توافق با ایران باشند. امام جمعه بشرویه تاکید کرد: باید مراقب توطئه‌های دشمنان باشیم و به توافقات تکیه نکنیم. وی با بیان اینکه دولتمردان باید به فکر قشر محروم جامعه باشند، اظهارکرد: مردم نیز با دولت همدلی و همراهی کنند. حجت الاسلام شمس الدین گفت: امروز ایران اسلامی با وجود انقلاب مردمی و اسلام ناب محمدی روح امید برای سایر کشورهای آزادی خواه است. وی با اشاره به روز تشکیل پدافند هوایی، این روز را به همه سختکوشان در این عرصه تبریک گفت. حجت الاسلام شمس الدین مبارزه با استعمار انگلیس، روز بهورز، روز پزشک و داروساز و سالروز بانکداری اسلامی را از دیگر مناسبت‌های هفته عنوان کرد.
