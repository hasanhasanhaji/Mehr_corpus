سنندج- معاون فنی و عمرانی شهردار سنندج از آغاز عملیات اجرایی سه پروژه عمرانی در این شهر تا پایان شهریورماه امسال خبرداد. به گزارش خبرنگار مهر، محمدصدیق فتحی بعد ازظهر امروز در جلسه کمیسیون عمران شورای اسلامی شهر سنندج که با دستورکار ارائه دو طرح پیشنهادی با موضوع اتصال بلوار کردستان به شهرک پنج آذر و ساماندهی تقاطع عباس آباد تشکیل شد، گفت: در راستای عمل به قانون پروژه‌های عمرانی شهرداری قبل از اجرا در صحن کمیسیون عمرانی شورای اسلامی شهر ارائه و بعد از تصویب وارد فاز اجرا خواهد شد. وی عنوان کرد: براساس اعتبارات پیش بینی شده برای سال ۹۴، سه پروژه مهم در اولویت کار شهرداری قرار گرفت. وی با بیان اینکه مراحل مقدماتی اجرای این سه پروژه آغاز شده است، اظهارداشت: تا پایان شهریورماه جاری پیمانکار این پروژه‌ها انتخاب و عملیات اجرایی آنها آغاز می‌شود. معاون فنی و عمرانی شهردارسنندج ادامه داد: ارائه طرح‌های عمرانی در جلسات کمیسیون عمران شورا باعث افزایش کیفیت پروژه‌ها و به حداقل رسیدن نواقص در اجرای پروژه‌ها شود. فتحی با اشاره به اینکه چشم انداز حوزه معاونت فنی شهرداری ۱۰ ساله است، افزود: رفع گره ترافیکی که موجب کاهش زمان سفر و آلودگی‌های زیست محیطی می‌شود، یکی از برنامه‌های این معاونت در چشم انداز۱۰ ساله است. وی عنوان کرد: در چند سال اخیر شهرداری و شورای اسلامی شهر سنندج به همراه مهندسین مشاور توانسته در احداث تقاطع غیرهمسطح توان خود را نشان دهد. وی از جمله مهمترین مشکلات پیش روی پروژه‌های عمرانی را منابع مالی و تملک‌ها ذکر کرد و افزود: با همفکری اعضای شورای اسلامی سعی می‌کنیم این دو مشکل را نیز به حداقل برسانیم تا پروژه‌ها با سرعت بیشتری انجام شود. معاون فنی و عمرانی شهردارسنندج به مشکلات مربوط به چهارراه عباس آّباد اشاره و بیان کرد: وجود اصناف وابسته به شهرک صنعتی در نزدیکی این چهار راه، دورزدن تاکسی‌ها در این تقاطع، وجود شیب زیاد جاده از سمت شهرک مولوی به طرف این چهارراه از جمله مشکلاتی موجود در این ناحیه است. فتحی در پایان سخنان خود در این جلسه عنوان کرد: یک طرفه کردن خیابان نبوت به سمت تقاطع عباس آباد از جمله راهکارهای پیشنهادی از سوی مشاورین طرح است.
