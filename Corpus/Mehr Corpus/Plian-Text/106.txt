استفاده از یک نوآوری رانندگی با خودروهای الکتریکی را شبیه هدایت فضاپیما می‌کند. به گزارش خبرگزاری مهر، بدون شک رانندگی لذت بخش زمانی تکمیل می‌شود که صدای خاص موتور در محیط اطراف بپیچد. این صدا زمانی بیشتر می‌شود که راننده پدال را فشرده و شتاب بیشتری به خودرو دهد اما چنین اتفاقی در خودروهای الکتریکی روی نمی‌دهد. در واقع عملکرد کم صدا و حتی در برخی موارد بی صدای موتور خودروهای الکتریکی، علاقمندان به رانندگی را تاحدودی دلسرد می‌کند. اکنون شرکت خودروسازی GLM ژاپن که در زمینه طراحی و ساخت خودروهای برقی تخصص ویژه‌ای دارد دست به کار شده و برای حل این مشکل ابتکارعملی دیدنی به خرج داده است. این شرکت سیستم صوتی جدید ساخت شرکتی موسوم به Roland را بر روی خودروهایش نصب می‌کند که تقریبا همان صدای هیجان انگیز موتورهای احتراقی را تولید می‌کند. خودرویی که این شرکت ژاپنی فعلا موفق به آزمایش سیستم جدید بر روی آن شده ZZ نام دارد که از سیستم صوتی پیشرفته Supernatural بهره می‌برد. صدایی که این سیستم تولید می‌کند با توجه به شدت عملکرد موتور خودرو متغیر است. شرکت Roland جزئیات بیشتری از این نوآوری را منتشر نکرده و تنها به بیان این جمله بسنده کرده که «با این نوآوری راننده‌ای که خودروی برقی را هدایت می‌کند سر و صدایی از موتور آن می‌شنود که انگار در حال هدایت فضاپیماست!» شرکت ژاپنی GLM امیدوار است که در آینده نزدیک خودروهای تولیدی خود را درحالی روانه بازار کند که این فناوری جدید بر روی آنها نصب شده است. 

