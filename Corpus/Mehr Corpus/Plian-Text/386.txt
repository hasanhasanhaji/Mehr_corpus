به گزارش خبرگزاری مهر به نقل از وزارت علوم، منصور غلامی در نشست مجازی روسای دانشگاه‌ها و مراکز آموزش عالی تاکید کرد: دانشگاه‌ها در دوران شیوع ویروس کرونا با توجه به عدم آمادگی قبلی، عملکرد بسیار درخشانی بویژه در بخش آموزش مجازی داشتند و لازم است این تجربیات برای استفاده در آینده و مواردی مشابه، حفظ شده و مورد استفاده قرار گیرد. وی با اشاره به همه گیری جهانی ویروس کووید ۱۹ و در گیر شدن تمامی کشورها با این بیماری اظهار داشت: این بیماری فرصت‌ها و چالش‌هایی را فراهم کرده و موجب شده تا شکل جدیدی از تجربیات و تصمیم گیری‌ها در امور مختلف در سطح جهان شکل بگیرد. وزیر علوم با بیان اینکه بخش آموزش عالی نیز از شرایط جدید تاثیر پذیرفته است، گفت: در این شرایط دانشگاه‌های کشور نیز با چالش‌هایی روبرو هستند و البته این وضعیت موجب شده است تا مسئولان دانشگاهی در مقابله با آن و انجام بهینه امور، تجربیات بهتری به دست آورند. وی با تاکید بر ریل گذاری قانونی در انجام تمامی وظایف افزود: ما باید از این فرصت به دست آمده نهایت استفاده را کرده و فعالیت‌های این دوران را به احسن تبدیل کنیم، البته این نه تنها در بخش آموزش، بلکه در بخش‌های پژوهش و فعالیت‌های فرهنگی نیز باید برنامه‌ریزی‌های مناسبی انجام گیرد و عادت‌های جدیدی در زندگی جامعه دانشگاهی به وجود آورد. غلامی با بیان اینکه ستاد وزارت علوم زیر ساخت‌های لازم برای فعالیت دانشگاهیان در دوران شیوع کرونا را فراهم می‌کند، اظهار داشت: در سال تحصیلی آینده شرایط بهتر می‌شود و مبنای ما بر ارائه آموزش مجازی دروس دانشگاهی است، البته حضور دانشجویان برخی مقاطع در فواصل مختلف زمانی هم می‌تواند مناسب باشد.