شیراز- نخستین داستان بلند میلاد ظریف و دومین کتاب منتشر شده وی با عنوان «ملاقات با آکرونی‌ها» به بازار نشر آمد. به گزارش خبرنگار مهر، «ملاقات با آکرونی‌ها» نخستین داستان بلند میلاد ظریف و دومین کتاب منتشر شده او بعد از مجموعه داستان «در کفن خاکستر» که سال گذشته از سوی نشر روزنه منتشر شد در این اثر نسبت به کار اولش دستخوش تغییرات سبکی بسیاری شده و به سوی فانتزی گرایش یافته است. کتاب با تقدیم نامه‌ای پروپیمان آغاز شده و آن را با فهرستی از نام کشته‌شدگان راه آزادی‌بیان آذین بسته است به این شکل خواننده را مخاطب قرار می‌دهد که با داستانی درباره استبداد وکابوس‌های آن طرف است، اما این مجوز خوبی برای کابوس‌نگاری نیست. طبیعی است که هر داستان با ایده یا خیالی شروع می‌شود، اما نوشتار و بیان این ایده‌ها و خیال‌ها به ساختاری منسجم نیاز دارد؛ ساختاری که با منطق داستان هماهنگ شده است. کتاب ملاقات با آکرونی‌ها به ویراستاری احمد ابوالفتحی در ۱۱۲ صفحه از سوی نشر نیماژ در قطع رقعی با تیراژ یک هزار و ۱۰۰ نسخه ۲۱ اردیبهشت سال جاری منتشر شد. میلاد ظریف نویسنده‌ جوان اهل جنوب ایران است که از این عنصر بومی در داستان‌های خود به شکل قابل توجهی بهره برده است. وی که از سال ۱۳۸۲ داستان نویسی را آغاز کرده است، نخستین رمانش را با نام «در کفن تاریکی» و مجموعه داستان نخستش را با عنوان «ام کلثوم را که شط بُرد» در کشور انگلستان منتشر کرده است.
