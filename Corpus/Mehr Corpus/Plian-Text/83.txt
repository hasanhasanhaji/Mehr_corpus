بجنورد- امام جمعه موقت بجنورد جهاد داشنگاهی را افتخاری درعرصه علمی و فرهنگی و پل ارتباطی بین فناوری، دانش و صنعت دانست. به گزارش خبرنگار مهر، حجت الاسلام رضا نوری در خطبه‌های نماز جمعه این هفته مرکز استان که در مصلی امام خمینی (ره) این شهر برگزار شد، ضمن گرامیداشت هفته جهاد دانشگاهی افزود: جهاد دانشگاهی بسترهای مناسبی را برای رشد علمی کشور فراهم کرده و از این جهت پل ارتباطی بین فناوری، دانش و صنعت به شمار می‌رود. وی با اشاره به تاسیس نهاد جهاد دانشگاهی توسط شورای انقلاب فرهنگی گفت: با تشکیل این نهاد، در عرصه مسائل علمی و فرهنگی کشور تغییراتی بسیار خوبی انجام شد. حجت الاسلام نوری تصریح کرد: امروز جهاد دانشگاهی در مباحث علمی و فناوری، سرآمد کشور است و این نهاد توانسته است برنامه‌های علمی و فرهنگی در کشور را بخوبی تدوین کند. وی مجموعه جهاد دانشگاهی را افتخار و چراغ هدایتی در عرصه علم و فناوری دانست و افزود: بنا بر تاکیدات مقام معظم رهبری رشد علمی در جامعه همچنان باید ادامه پیدا کرده و در جهت رسیدن به خود کفایی در زمینه‌های مختلف تقویت شود. حجت الاسلام نوری همچنین اقتدار آفرینی دانشگاهیان در عرصه‌های مختلف علم و فناوری را بیش از پیش مورد تاکید قرار داد. امام جمعه موقت بجنورد در بخش دیگری از خطبه‌های نماز به تفاوت حقوق بشر از دیدگاه اسلام و غرب پرداخت و افزود: حقوق بشر مورد نظر ما از دیدگاه اسلام، آن دیدگاهی است که بر پایه قرآن، سنت، اجماع و عقل استوار بوده و با نگاه دینی شکل گرفته، اما حقوق بشر در از دیدگاه غرب، با نگاه غیر دینی و بر پایه امیال نفسانی و قوانین غربی شکل گرفته است. وی افزود: در جهان امروز که کشورهای غربی حقوق بشر را مطرح کردند سلسله ساختار بین المللی همچون شورای امنیت، آژانس هسته‌ای و … مطرح شده است و در هیچ یک از این موارد نیز کشورهای اسلامی دخیل نبوده اند و حقوق بشر جاده یک طرفه‌ای است که فقط از سوی غربی‌ها طراحی شده است. حجت الاسلام نوری اظهار داشت: در حقوق بشرغربی، ساختاری برای نابودی کشورهای اسلامی و مشروعیت بخشیدن به ظلم و ستم تعریف شده است که در این ساختار کمتر از ۱۰ سال یک کشور اسلامی مثل فلسطین را حذف و اسرائیل را جایگزین آن کردند. خطیب نماز جمعه بجنورد افزود: از زمانی که این کشور جایگزین فلسطین شده است هرچه بر اقدامات ناشایست خود، از جمله آدم کشی، آتش زدن خانه و جان مردم مظلوم افزوده است، آمریکا بیشتر از او حمایت کرده است. امام جمعه موقت بجنورد در بخش دیگری از سخنان خود با اشاره به موضوع هسته‌ای گفت: مذاکره کنندگان کشور ما در این مذاکرات با منطق و به پشتوانه مقام معظم رهبری پای میز مذاکره رفتند، اما طرف مقابل در حالی که با مذاکره کنندگان کشورمان در مورد ساخت بمب هسته‌ای و تبعات آن و به مخاطره افتادن جهان صحبت می‌کرد، آمریکا در آن سو، بمب هسته‌ای خود را مورد آزمایش قرار می‌داد. وی با اشاره به فرمایشات مقام معظم رهبری مبنی براینکه به طرف مذاکره کنندگان اعتمادی نیست، افزود: آنها در مذاکره با ایران در برخی از صحبت هایشان خباثت خود را نشان دادند. حجت الاسلام نوری تاکید کرد: امروز این کشورها، متوجه نیاز به ایران و ناتوانی خود در جنگ با ایران شدند و به همین این دلیل پای میز مذاکرات حاضر شدند.
