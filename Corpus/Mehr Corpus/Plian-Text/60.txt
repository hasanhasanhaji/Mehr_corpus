مشگین شهر- بخشدار ارشق گفت: حفر ۲۳۰ حلقه چاه در این منطقه به منظور تامین آب کشاورزی در دست بررسی است. به گزارش خبرنگار مهر، ظاهر نوری بعد از ظهر جمعه در بازدید از سدهای معیشتی ارشق تصریح کرد: مجوز حفر چاه در این منطقه به دلیل اینکه امکان زیست محیطی آن فراهم است صادر شده و درخواست متقاضیان بررسی می‌شود. وی با بیان اینکه تاکنون از تعداد ذکر شده ۹۱ متقاضی مجوز خود را دریافت کرده اند، بیان داشت: در خود رضی چاه‌های حفر شده نیمه عمیق است و در برخی مناطق با حفر چهار متر به آب می‌رسند. بخشدار ارشق تصریح کرد: در عین حال برخی مناطق از جمله روستای «کلی» نیز با حفر ۸۰ متر به آب رسیده اند و چاه‌ها تا زمانی که پروژه‌های آبرسانی تکمیل نشده مورد استفاده قرار خواهند گرفت. نوری بخشی از تامین آب کشاورزی این منطقه را مربوط به قنات‌ها دانست و اظهار داشت: ما قنات هایی با عمر سه هزار و ۵۰۰ سال در این منطقه داریم و در خود ارشق ۷۲ قنات دایر است. وی منبع اصلی تامین آب کشاورزی را پایاب سد سبلان عنوان و اضافه کرد: بهره گیری روستاها از پایاب سد رو به توسعه است و انتظار می‌رود با قول‌های مساعد مطرح شده بخش عمده نیاز آبی از پایاب سد تامین شود. به گفته بخشدار ارشق در این منطقه چهار سد معیشتی نیز در حال ساخت است که هر یک بیش از ۵۰ درصد پیشرفت فیزیکی دارد. وی با اشاره به اجرای ۴۰ طرح آبخیزداری افزود: هفت مورد از این طرح‌ها به اجرا درآمده و در فصول گرم بخش عمده‌ای از نیازهای آبی را تامین می‌کند.
