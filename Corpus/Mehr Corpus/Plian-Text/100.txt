رئیس‌جمهور با بیان اینکه بعد از توافق هسته‌ای شرکت‌های متعددی از سراسر دنیا خواهان سرمایه‌گذاری در ایران هستند، اعلام که برای سرمایه گذاری در ایران همسایگان، از جمله جمهوری آذربایجان اولویت دارند. به گزارش خبرگزاری مهر به نقل از پایگاه اطلاع‌رسانی ریاست‌جمهوری، حسن روحانی رئیس‌جمهور کشورمان روز سه‌شنبه در دیدار شاهین مصطفی اف وزیر صنعت و اقتصاد جمهوری آذربایجان و رئیس آذری کمیسیون مشترک همکاری‌های اقتصادی ایران و آذربایجان، با اظهار خرسندی از ایجاد پیشرفت در توسعه روابط دو کشور در دو سال اخیر، تلاش برای رسیدن مناسبات تهران - باکو به جایگاه شایسته دو ملت را مورد تأکید قرار داد و گفت: دو کشور ظرفیت‌های فراوانی در زمینه‌های مختلف برای توسعه بیش از پیش روابط و همکاری‌ها دارند. رئیس‌جمهور با بیان اینکه بعد از توافق هسته‌ای شرکت‌های متعددی از سراسر دنیا خواهان سرمایه‌گذاری در ایران هستند، اظهارداشت: بدیهی است همسایگان و از جمله جمهوری آذربایجان در این زمینه اولویت دارند. روحانی با اشاره به اینکه کریدور شمال - جنوب در تحکیم روابط دو کشور جایگاه ویژه‌ای دارد، گفت: جمهوری آذربایجان می‌تواند دروازه ایران برای ارتباط با منطقه قفقاز باشد و آذربایجان نیز می‌تواند از طریق ایران به خلیج فارس و دریای عمان در ارتباط با سایر مناطق دنیا قرار گیرد؛ لذا ضروری است برای استفاده از این ظرفیت، همکاری‌های خود را تقویت کنیم. رئیس‌جمهور همکاری در زمینه نفت و انرژی را یکی دیگر از موارد مهم در تحکیم روابط و همکاری‌های دو کشور دانست و گفت: سرمایه‌گذاری مشترک دو کشور در دریای خزر می‌تواند آغاز مناسبی برای سرمایه‌گذاری‌های مشترک در بخش‌های مختلف نفت و گاز باشد. شاهین مصطفی اف وزیر صنعت و اقتصاد جمهوری آذربایجان نیز در این دیدار با تبریک موفقیت بزرگ کشورمان در موضوع هسته‌ای، اظهار داشت: دولت و ملت آذربایجان از این دستاورد و موفقیت بزرگ دولت ایران بسیار خوشحال است و مطمئن هستیم که این توافق به نفع صلح و ثبات در منطقه و جهان خواهد بود و می‌تواند دستاوردهای بسیار مفیدی برای ملت‌ها داشته باشد. وی با بیان اینکه روابط و همکاری‌های دو کشور پس از دیدار رؤسای جمهوری ایران و آذربایجان در سطح بسیار بالایی در حال پیشرفت است، به هیات عالی رتبه اقتصادی همراه خود در سفر به تهران اشاره کرد و گفت: جمهوری آذربایجان مصمم است با تمام توان مناسبات خود با ایران را در زمینه‌های مختلف از جمله در بخش‌های انرژی، تجارت، حمل و نقل، صنعت، کشاورزی، نفت و پتروشیمی و بانکداری بیش از پیش گسترش دهد.
