اهواز فرماندار اندیمشک گفت: مردم این شهر در حال حاضر منتظر ورود شهدا هستند تا مراسم استقبال باشکوهی را رقم بزنند. حمیدرضا گودرزی در گفتگو با خبرنگار مهر اظهار کرد: کاروان شهدا امروز وارد اندیمشک شده و مردم این شهر در انتظار ورود شهدا هستند. قطعا با توجه به علاقه فراوان این مردم و همچنین شهید پرور بودن استان خوزستان شاهد مراسم استقبال بسیار باشکوهی خواهیم بود. وی افزود: مراسم استقبال از ساعت ۶ بعداز ظهر و از پارک دولت این شهر شروع شده و در واقع برنامه رسمی از این مکان آغاز می‌شود. فرماندار اندیمشک تصریح کرد: کاروان شهدا پس از پارک دولت به سمت میدان جانبازان، میدان امام، میدان راه آهن و در نهایت به سمت مصلا می‌رود. گودرزی عنوان کرد: بعد از اقامه نماز مغرب و عشا برنامه از ساعت ۱۰ تا ۱۲ مراسم شبی با عاشقان را در مصلا برگزار می‌کنیم. وی در پایان گفت: فردا ساعت ۹ و نیم صبح کاروان شهدا را به شهرستان دزفول تحویل می‌دهیم. به گزارش خبرنگار مهر، مراسم تشییع پیکر ۳۸ شهید ۲۰ مرداد و همزمان با سالروز شهادت امام صادق (ع) در اهواز برگزار می‌شود. پیکر پاک شهدای غواصی که سه تن از آنها متعلق به شهرستان دزفول بوده نیز به این شهرستان منتقل و در آنجا خاکسپاری خواهند شد و پیکر مطهر چهار شهید غواص اهواز هم در قطعه شهدا خاکسپاری می‌شوند.
