عضو شورای مرکزی فراکسیون رهروان گفت: نگاه رئیس مجلس مبنی بر اینکه باید برجام به صورت یک لایحه از جانب دولت به مجلس ارائه شود تا مورد بررسی قرار گیرد، نگاهی صحیح و کارشناسی است. به گزارش خبرگزاری مهر به نقل از خانه ملت، محمد سقایی عضو شورای مرکزی فراکسیون رهروان در گفتگویی درباره بررسی برجام در مجلس شورای اسلامی، گفت: به نظر می‌رسد نگاه رئیس مجلس مبنی بر اینکه باید برجام به صورت یک لایحه از جانب دولت به مجلس ارائه شود تا مورد بررسی قرار گیرد، نگاهی صحیح و کارشناسی است. وی تصریح کرد: در موضوع برجام چون تعهداتی را دولت ایران به عهده می‌گیرد این یک موافقت‌نامه است و طبق قانون اساسی باید این موافقت نامه برای تصویب به مجلس بیاید، یعنی در واقع ما به اسم آن کار نداریم و به محتوا کار داریم و به نظر من باید در این زمینه موضوع به صورت لایحه به مجلس ارائه شود و مورد بررسی و رای گیری قرار گیرد. این نماینده مجلس خاطرنشان کرد: بنده اطلاع دارم که ریاست محترم مجلس به دولت اعلام کرده است که برجام در قالب لایحه باید به مجلس فرستاده شود. سقایی هم چنین تصریح کرد: موافقت نامه‌های معمولی بین کشورها در زمینه حمل و نقل و ترابری و همه زمینه‌های دیگر در صحن مجلس بررسی و رای گیری می‌شود و سابقه نداشته است موافقتنامه‌ای بین ایران و سایر دول بررسی نشود و به مجلس نیاید و در موضوع برجام نیز چون تعهداتی را دولت ایران به عهده می‌گیرد این یک موافقت نامه است و طبق قانون اساسی باید برای تصویب به مجلس بیاید و مورد بررسی و رای گیری قرار گیرد.
