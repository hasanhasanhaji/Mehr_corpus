کلاردشت - کارخانه نساجی بی بافت کلاردشت با حضور معاون اول رئیس جمهور افتتاح شد. به گزارش خبرنگار مهر، فار اول و دوم کارخانه بی بافت کلاردشت پیش از ظهر دوشنبه با حضور اسحاق جهانگیری معاون اول رئیس جمهوری افتتاح شد. شرکت نساجی میشایل بافت کلاردشت به مساحت هفت هکتار با ساختمانی به مساحت ۲۲ هزارمترمربع و با ماشین آلاتی با اعتبار ۳۷میلیون یورو که از آلمان وارد شده افتتاح شد، تولیدات این کارخانه منسوجات نبافته در زمینه بهداشتی و بیمارستانی است. امیرمسعود تدین مدیرعامل این کارخانه در حاشیه افتتاح این کارخانه گفت: این کارخانه تا به امروز ۱۷۳میلیارد تومان سرمایه و تا دوماه آینده ۶۰۰ نفر اشتغال زایی دارد و تا آخرسال این رقم به ۸۰۰ نفر می‌رسد. وی با بیان اینکه، دو شرکت آرمان ماسک و کیان درمان هم متصل به این شرکت نساجی است، از مشکلات این کارخانه را مشکل نقدینگی بیان کرد و گفت: تاکنون ۷۰ درصد این مشکل رفع شده است. وی میزان تولیدات منسجوات این کارخانه را ۲۵ هزار تن در سال بیان کرد. معاون اول رئیس جمهور به منظور بازدید و افتتاح چند طرح مهم در استان و حضور در جلسه شورای اداری استان به مازندران سفر کرده است و در این سفر معاون اول رئیس جمهور از طرح پرورش ماهی در قفس شهرستان نوشهر بازدید کرده و کارخانه نساجی بی بافت کلاردشت را افتتاح کرد. افتتاح مرکز پرورش ماهیان خاویاری قره برون جویبار و بازدید از بندر امیر آباد بهشهر از دیگر برنامه‌های این سفر است، همچنین بازدید از سد گلورد، افتتاح کارخانه تولید خمیر کاغذ از بازیافت صنایع چوب و کاغذ مازندران، سخنرانی در جمع فعالان اقتصادی مازندران و شرکت در جلسه شورای اداری استان از جمله برنامه‌های دیگر معاون اول رئیس جمهور و هیئت همراه در سفر به استان مازندران است.
