مدیرکل صندوق بیمه اجتماعی کشاورزان، روستاییان و عشایر خراسان شمالی از افزایش ۱۴ درصدی حقوق مستمری بگیران این صندوق طی سال جاری خبر داد. علیرضا اسدی در گفتگو با خبرنگار مهر با اعلام این خبر گفت: در حال حاضر ۱۸۲ خانوار مستمری بگیر و از کار افتاده از خدمات صندوق بیمه اجتماعی کشاورزان، روستاییان و عشایر خراسان شمالی بهره مند می‌شوند. وی اظهار داشت: با افزایش ۱۴ درصدی حقوق مستمری بگیران تحت پوشش این صندوق، مستمری‌ آنان در تیرماه امسال به حساب افراد واریز شده است. اسدی میزان حق بیمه پرداختی این تعداد خانوار در وجه صندوق را ۲۰۳ میلیون تومان عنوان کرد و اظهار داشت: صندوق بیمه اجتماعی کشاورزان، روستاییان و عشایر خراسان شمالی تاکنون ۲. ۵ میلیارد تومان برای این خانوارها مستمری پرداخت کرده است. وی با اشاره به اهمیت بیمه اجتماعی روستائیان و عشایر افزود: باید برای جذب بیشتر روستاییان در این صندوق و بهره مندی از مزایای آن فرهنگ سازی بیشتری از سوی دستگاه‌های اجرایی و رسانه‌ها انجام شود. اسدی تصریح کرد: این میزان پرداخت نشان دهنده ۱۲ برابری حقوق مستمری بگیران از صندوق بیمه اجتماعی روستاییان نسبت به حق بیمه پرداختی آنها است. مدیرکل صندوق بیمه اجتماعی کشاورزان، روستاییان و عشایر خراسان شمالی گفت: جامعه هدف این صندوق با پرداخت حق بیمه‌ای اندک، از مزایای بسیاری از جمله خدمات از کار افتادگی، بازنشستگی، دریافت مستمری و … بهره مند می‌شوند.
