بیرجند- سرپرست فرمانداری نهبندان از اختصاص ۱۰۰ میلیارد ریال به طرح توسعه این شهرستان در سال جاری خبر داد. عباس ابراهیمی در گفتگو با خبرنگار مهر اظهار کرد: طرح توسعه نهبندان در طی سفر مقام معظم رهبری به این شهرستان مطرح شد. وی با اشاره به اینکه درنهایت در سال ۸۱ هیئت‌وزیران وقت مصوبه‌ای شامل ۱۷ ماده برای این طرح ارائه کردند که اجرایی نشد، بیان کرد: در سال ۸۵ در قالب این طرح اعتباراتی در بخش عمرانی برای نهبندان تصویب شد. اختصاص ۶۰۰ میلیارد ریال به طرح توسعه نهبندان سرپرست فرمانداری نهبندان بابیان اینکه این اعتبار باید برای موارد خاص ازجمله احداث پادگان و مجتمع‌های خدماتی و رفاهی هزینه می‌شد، ادامه داد: در این مصوبه بالغ‌بر ۶۰۰ میلیارد ریال برای شهرستان در نظر گرفته شد که باید طی سه سال تخصیص می‌یافت. ابراهیمی به تخصیص ۵۰۰ میلیون ریال به این طرح در سال ۸۱ اشاره کرد و گفت: در سال‌های بین ۸۲ تا ۸۴ نیز درمجموع حدود ۱۰ میلیارد ریال در قالب این طرح به نهبندان اختصاص داده شد. وی بابیان اینکه اوج تخصیص اعتبارات به این طرح در سال ۸۹ بود، بیان داشت: در این سال اعتباری بالغ‌بر ۱۴۰ میلیارد ریال به نهبندان اختصاص یافت. ۵۵ درصد اعتبارات طرح توسعه نهبندان تخصیص یافت سرپرست فرمانداری نهبندان بابیان اینکه امروز بعد از گذشت ۹ سال از این مصوبه هنوز حدود ۵۵ درصد این اعتبارات تخصیص‌یافته است، عنوان داشت: از سال ۸۵ تاکنون مبلغ ۳۴۰ میلیارد ریال در قالب طرح توسعه نهبندان اختصاص‌یافته است. وی از اختصاص ۱۰۰ میلیارد ریال در سال جاری به طرح توسعه نهبندان خبر داد و گفت: اگر این اعتبار نیز به‌صورت ۱۰۰ درصد تخصیص پیدا کند بازهم حدود ۱۵۰ میلیارد ریال دیگر باقی می‌ماند. سرپرست فرمانداری نهبندان اضافه کرد: با توجه به اینکه طرح‌های توسعه ۱۰ ساله هستند، سال ۹۵ آخرین سال طرح توسعه نهبندان خواهد بود که باید مقدار اعتبار باقی‌مانده در سال آینده تخصیص یابد. به گفته ابراهیمی در سال گذشته نیز ۵۵ میلیارد ریال برای طرح توسعه نهبندان در نظر گرفته‌شده است. وی همچنین به پروژه‌های نیمه‌تمام این شهرستان اشاره کرد و افزود: تکمیل پروژه‌های نیمه‌تمام این شهرستان نیازمند ۵۶ میلیارد تومان اعتبار است. سرپرست فرمانداری نهبندان تأکید کرد: الویت نخست تخصیص اعتبارات در سال جاری به پروژه‌های راه و آب‌رسانی خواهد بود.
