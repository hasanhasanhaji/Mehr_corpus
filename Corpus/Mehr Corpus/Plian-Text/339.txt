تیم ملی والیبال زیر ۲۳ سال ایران در چهارمین دیدار دور مقدماتی خود در مسابقات جهانی رو در روی ایتالیا قرار گرفت و با شکست ۳ بر یک مقابل این تیم احتمال صعودش به مرحله بعد کمرنگ شد. به گزارش خبرگزاری مهر به نقل از روابط عمومی فدراسیون والیبال، دو تیم ملی والیبال زیر ۲۳ سال ایران و ایتالیا در چهارمین دیدار دور مقدماتی رقابتهای جهانی از ساعت ۱۴: ۳۰ به مصاف یکدیگر رفتند. نتیجه این دیدار در تعیین سرنوشت صعود کنندگان تیم‌های برتر گروه A مسابقات تاثیر مستقیم داشت و به نوعی این دیدار فینالی برای حضور در جمع ۴ تیم برتر جهان بود. پیمان اکبری جواد حسین آبادی، فردین قلعه وند، پوریا فیاضی، علیرضا نصراصفهانی، محمد فلاح و سجاد دهنوی را به عنوان شروع کنندگان بازی به میدان فرستاد و رسول شهسواری لیبرو تیم بود. بازی از ابتدا نزدیک آغاز شد و تا انتهای ست ۲ هر دو تیم یک به یک امتیازات را به سود خود می‌کردند تا اینکه داور پورتوریکویی در اشتباهی عجیب، در امتیاز ۲۳ بر ۲۳ و در حالیکه ایران در موقعیت دریافت اول بود خطای آرایش تیمی کشورمان را گرفت و امتیازی نا عادلانه را به ایتالیا تقدیم کرد تا ست اول را ایران با نتیجه ۲۵ بر ۲۳ واگذار کند. شاگردان پیمان اکبری برای امیدواری صعود از این گروه به دور نیمه نهایی مسابقات نیاز جدی به پیروزی در این دیدار داشتند و بازیکنان ایران به همین دلیل تمام تمرکز خود را در ست دوم در زمین گذاشتند و عملکرد خوب آنها تاثیر جدی بر عملکرد حریف داشت به طوریکه هر چه قدر ایران حساب شده عمل می‌کرد، ایتالیایی‌ها بازی پراشتباهی را از خود ارائه دادند و همین موضوع دلیلی شد تا ایران ست دوم را بانتیجه ۲۵ بر ۱۵ پیروز شود اما دقیقا همین شرایط برای تیم کشورمان در ست سوم به وجود آمد و بازی کم اشتباه ایتالیایی‌ها ایران را به انجام خطاهای فردی مجبور می‌کرد به طوریکه ست سوم با امتیازات ۲۵ بر ۱۷ به سود حریف شد. اتفاق ناگوار بازی برای ایران مصدومیت محمد فلاح، دفاع وسط کشورمان در ست دوم بود که بازی خوبی را از خود ارائه می‌داد و در روند نتیجه گیری ایران تاثیر بسیاری داشت. با خروج او از میدان تیم ایران کمی ناهماهنگی گریبانگیر نظام تیمی کشورمان شد. ست چهارم، ست سرنوشت ساز بازی با برتری ایتالیایی‌ها آغاز شد و در همان ابتدا اختلافی ۴ امتیازی بین دو تیم ایجاد شد که همین موضوع کار را برای پیروزی سخت کرد. شاگردان پیمان اکبری در مقاطعی از بازی به حداقل اختلاف امتیازی با حریف می‌رسیدند اما نتوانستند در نهایت با وجود بازی خوب و نزدیک شان حریف را در این ست شکست دهند. این بازی در نهایت با نتیجه ۳ بر یک و با امتیازات ۲۵ بر ۲۳، ۱۵ بر ۲۵، ۲۵ بر ۱۷، ۲۶ بر ۲۴ به سود ایتالیا به اتمام رسید. ایران فردا در آخرین دیدار دور مقدماتی خود ساعت ۱۷: ۳۰ به مصاف مصر خواهد رفت.
