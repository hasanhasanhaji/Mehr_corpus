نیمه نخست دیدار خیرخواهانه تیم‌های منتخب ستارگان فوتبال جهان و ایران با برتری همبازیان میشل سالگادو به پایان رسید. به گزارش خبرنگار مهر، تیم‌های فوتبال منتخب ستارگان فوتبال جهان و ایران عصر امروز جمعه و در دیداری خیرخواهانه به نفع بیماران ام. اس برابر همدیگر به میدان رفتند که نیمه نخست این بازی با برتری ۳ بر صفر تیم ستارگان جهان به پایان رسید. در این بازی که با قضاوت خداداد افشاریان در ورزشگاه آزادی در حال برگزار است، روبرتو کارلوس (۲۴)، لوئیس فیگو (۳۱) و پائولتا (۴۴) برای تیم منتخب جهان گل زدند. ضمن اینکه مهدی هاشمی‌نسب در دقیقه ۲۰ و روی سانتر خداداد عزیزی دروازه ویتور بایا را باز کرد اما داور این گل را نپذیرفت. احمدرضا عابدزاده، مهدی هاشمی‌نسب، یحیی گل‌محمدی، جواد زرینچه (۴۲- محمد نوازی)، کریم باقری، جواد نکونام، علیرضا نیکبخت واحدی، حمید استیلی (۳۶- علیرضا منصوریان)، علی کریمی، فرهادمجیدی و خداداد عزیزی برای ایران در این نیمه به میدان رفتند. همچنین ویتور بایا، فابیو کاناوارو، فرناندو هیه‌رو، فرناندو کوتو، گایزکا مندییتا، لوئیس فیگو، روبرتو کارلوس، میشل سالگادو، ادگار داویدز، مارسل دسایی و دوایت یورک نفرات تیم ستارگان جهان را در ابتدای بازی تشکیل دادند که این تیم چندین تعویض در نیمه نخست داشت. در این نیمه و روی پاس‌های علی کریمی و فرارهای فرهاد مجیدی و خداداد عزیزی تیم ایران چندین موقعیت گل و ضربه ایستگاهی بدست آورد اما نتوانست از این فرصت‌ها استفاده کند. دو ضربه ایستگاهی ایران هم توسط کریم باقری و جواد نکونام از دست رفت. در اواخر نیمه دوم، فرهاد مجیدی در پشت مدافعان تیم منتخب ستارگان جهان صاحب توپ شد اما ویتور بایا ضربه مجیدی را در بیرون محوطه جریمه مهار کرد. خداداد افشاریان معتقد بود توپ به دست دروازه‌بان تیم منتخب جهان برخورد کرده و به همین دلیل ضربه‌ای ایستگاهی به سود ایران اعلام کرد. وی ابتدا کارت قرمز به بایا نشان داد ولی سپس به او کارت زرد داد و اعلام کرد به اشتباه کارت قرمز داده است.
