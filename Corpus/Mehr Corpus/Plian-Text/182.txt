اهر- نماینده مردم کلیبر، خداآفرین و هوراند در مجلس گفت: برای خروج از رکود در بازار باید به فکر راهکارهای منطقی باشیم. ارسلان فتحی پور در گفتگو با خبرنگار مهر، با اشاره به اینکه باید تولید ملی در راستای اقتصاد مقاومتی حمایت شود، اظهار داشت: باتوجه به اینکه منابع مالی دولت و قیمت نفت کاهش یافته، همه وظیفه داریم با وجود رکود بازار و مقابله با معضل بیکاری به دولت کمک کنیم. رئیس کمسیون اقتصادی مجلس ادامه داد: دولت ۱۳۰ هزار میلیارد تومان حقوق پرداخت می‌کند و با این وجود برای اجرای پروژه‌های عمرانی ریالی پرداخت نمی‌شود. فتحی پور با بیان اینکه برای خروج از رکود بازار کشور بایستی راهکارهایی منطقی ارائه شود، گفت: اگر پول‌های بلوکه شده ایران در مسائلی به جز تولید داخلی هزینه شود، کشور را به یک وارد کننده تبدیل می‌کند. وی ادامه داد: نرخ افزایش بیکاری هر روز در کشور افزایش می‌یابد و اگر دولت بتواند قیمت دلار را حفظ کند کار بسیار بزرگ و ارزشمندی را انجام داده است. نماینده مردم کلیبر، خداآفرین و هوراند در مجلس در پایان با تاکید بر اینکه ایران پر از ثروت‌های عظیم بوده و باید این ثروت‌ها درست مدیریت شود، گفت: حمایت از تولیدات داخلی و ایجاد صنایع تولیدی در زمینه ایجاد اشتغال، نرخ بیکاری را کاهش خواهد داد.
