سنندج – امام جمعه سنندج و نماینده مردم کردستان در مجلس خبرگان رهبری بر تسهیل در زمینه ازدواج جوانان به عنوان یکی از نیازهای اصلی و ضروری تاکید کرد. به گزارش خبرنگار مهر، ماموستا عبدالرحمن خدایی ظهر امروز در خطبه‌های نماز جمعه سنندج با اشاره به اهمیت ازدواج در جامعه گفت: ازدواج و تشکیل خانواده یکی از نیازهای ضروری در جوامع اسلامی است. وی ضمن تاکید بر تسهیل در زمینه ازدواج جوانان به مسئولان و مدیران سفارش کرد که در این زمینه قشر جوان را مورد حمایت قرار دهند تا زمینه برای تشکیل خانواده آنها فراهم شود. امام جمعه سنندج و نماینده مردم کردستان در مجلس خبرگان رهبری گفت: عدم توجه به ازدواج جوانان مشکلات و معضلات دیگری برای جامعه به دنبال خواهد داشت و به همین دلیل لازم است که همه در این امر خیر و خداپسندانه مشارکت داشته باشند. وی به خانواده‌ها در خصوص امر ازدواج جوانانشان سفارش کرد که در این زمینه دست از تجمل گرایی برداشته و در راستای عملی کردن دستورات دین مبین اسلام زمینه برای ازدواج جوانان را فراهم کنند. ماموستا خدایی در بخش دیگری از سخنان خود به مقوله زکات در جامعه و جایگاه آن در آموزه‌های دینی اشاره کرد و گفت: همانطوری که افراد جامعه برای ارتقای سطح معیشت و بهبود زندگی خویش تلاش می‌کنند باید به فکر هم نوعانشان نیز باشند و در این مسیر عمل به فریضه زکات و یاری مستمندان و نیازمندان از برترین امور است. وی با اشاره به برکات پرداخت زکات در جامعه اسلامی بیان کرد: پرداخت زکات زمینه سالم سازی جامعه و ارتقای سطح فرهنگی و اجتماعی را به دنبال دارد لذا انتظار داریم که همه افراد جامعه در خصوص عمل به این فریضه الهی تمام توان خویش را به کار گیرند. امام جمعه سنندج و نماینده مردم کردستان در مجلس خبرگان رهبری به موضوع اشتغال نیز اشاره کرد و گفت: متاسفانه امروز بیکاری یکی از مشکلات اصلی جامعه ماست و همه باید برای رفع این معضل تلاش و کوشش جدی داشته باشند. وی با بیان اینکه اشتغال جوانان زمینه ساز سلامت و سعادت جامعه است، یادآور شد: اگر جوانان شغل مناسب داشته باشند بخش زیادی از معضلات و مشکلات فعلی در جامعه از بین می‌رود و به همین دلیل مسئولان در این زمینه باید از تمامی ظرفیت‌های در اختیار خود بهره برداری کنند. ماموستا خدایی در پایان ضمن تاکید بر توجه به آموزه‌های دینی در جامعه گفت: انتظار می‌رود که همه ما برای ترویج مناسب آموزه‌های دینی تلاش کنیم چرا که جامعه در هر شرایطی نیازمند توجه به دستورات دین مبین اسلام است.
