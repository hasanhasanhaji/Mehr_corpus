زنجان- مدیرعامل شرکت شهرک‌های صنعتی استان زنجان با بیان اینکه ۶۵ درصد از صنعت استان زنجان را صنایع کوچک تشکیل می‌دهد، گفت: صنایع کوچک صنایع پایین‌دست صنایع بزرگ است و ارزش افزوده ایجاد می‌کند. ناصر صیدی در گفتگو با خبرنگار مهر، با اشاره به ۲۱ مردادماه، سالروز تاسیس صنایع کوچک، افزود: توجه به صنایع کوچک توسعه اقتصادی استان را به همراه دارد. وی اظهار داشت: ۵۰ میلیارد تومان برای رونق کار صنایع کوچک در استان زنجان در نظر گرفته شده است. مدیرعامل شرکت شهرک‌های صنعتی استان زنجان با بیان اینکه ۶۵ درصد از صنعت استان زنجان را صنایع کوچک تشکیل می‌دهد، گفت: صنایع کوچک صنایع‌ پایین‌دست صنایع بزرگ است و ایجاد ارزش افزوده می‌کند و در این راستا تعداد بیمه شده در صنایع کوچک کمتر از ۵۰ نفر است. صیدی تاکید کرد: براساس بررسی‌های انجام گرفته از ۷۵۵ واحد صنعتی دارای واحد بهره‌برداری مستقر در شهرک‌های صنعتی ۴۵۲ واحد در استان زنجان فعال است. وی افزود: شهرک‌های کوچک با توجه به تنوع محصولاتی که دارند، پشتوانه خوبی برای اقتصاد استان هستند. مدیرعامل شرکت شهرک‌های صنعتی استان زنجان تصریح کرد: در کشور آمریکا و چین ۹۵ درصد اقتصاد در حوزه صنایه کوچک است و تنها پنج درصد در صنایع بزرگ قرار دارد. صیدی تصریح کرد: صنایع کوچک روحیه کارآفرینی را بالا می‌برد و نقش موثری در توسعه صادرات و کاهش واردات دارد و اشتغالزایی خوبی هم به‌دنبال دارد. مدیرعامل شرکت شهرک‌های صنعتی استان زنجان یادآور شد: سال گذشته هفت میلیارد و ۸۰۰ میلیون تومان تسهیلات پرداخت شد تا خط تولید آن‌ها به اتمام برسد و کارکنان واحدهای راکد که نیروهایشان تعدیل شده بود، دوباره به کارشان برگردند.
