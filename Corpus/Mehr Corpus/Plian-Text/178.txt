خرم آباد - دبیر شورای مبارزه با مواد مخدر استان لرستان از ارائه آموزش‌های لازم در حوزه پیشگیری از اعتیاد به ۳۰ هزار معلم در استان خبر داد. به گزارش خبرنگار مهر، غلامرضا آقا میرزایی ظهر پنجشنبه در جلسه شورای مواد مخدر شهرستان خرم آباد با اشاره به اینکه در شهرستان خرم آباد به تعداد کافی مرکز مجاز ترک اعتیاد داریم، اظهار داشت: ۱۴ مرکز ترک اعتیاد غیر مجاز در این شهرستان وجود دارد که قرار است امروز طی یک جلسه برای پلمپ این واحدها تصمیم گیری شود. وی یادآور شد: قرار است این مراکز غیرمجاز ظرف هفته آینده پلمپ شده و افراد پذیرفته شده در این مراکز تحویل مراکز مجاز ترک اعتیاد شهرستان داده شوند. دبیر شورای مبارزه با مواد مخدر استان لرستان با بیان اینکه برای راه اندازی ۱۵ مرکز ترک اعتیاد مجاز در استان صدور مجوز می‌شود، تصریح کرد: در حال حاضر ۲۵ مرکز مجاز ترک اعتیاد در استان وجود دارد که با صدور مجوز برای ۱۵ مرکز دیگر تعداد کمپ‌های مجاز به ۴۰ کمپ می‌رسد. آقا میرزایی با اشاره به اینکه برنامه‌های ویژه برای ارتقاء کیفیت مراکز ترک اعتیاد در نظر گرفته ایم، گفت: در جلسه‌ای با حضور اعضای مراکز ترک اعتیاد و کارشناسان استانداردهای لازم برای مراکز ترک اعتیاد معرفی و تبیین می‌شود. وی با بیان اینکه تا کنون کارهای بسیار خوبی در حوزه جمع آوری معتادان خیابانی صورت گرفته است، تصریح کرد: برنامه ما این است که دیگر هیچ معتاد خیابانی در استان دیده نشود. دبیر شورای مبارزه با مواد مخدر استان لرستان همچنین با اشاره به راه اندازی کمپ ماده ۱۶ زنان در منطقه گل سفید خرم آباد اظهار داشت: این مرکز گنجایش ۷۰ نفر را دارد و تا کنون نیز معتادان خانم که در سطح شهرستان جمع آوری شده را به این مرکز انتقال داده ایم. آقا میرزایی در بخش دیگری از سخنان خود به ارائه آموزش به ۳۰ هزار معلم در سطح استان اشاره کرد و گفت: تا پایان شهریور ماه به دو هزار مربی پرورشی و مشاور در مدارس استان آموزش هایی در حوزه پیشگیری از اعتیاد و موضوعات مربوط به آن داده می‌شود و سپس این افراد آموخته‌های خود را به سایر معلمان آموزش و پرورش استان انتقال می‌دهند. وی یادآور شد: با اجرایی شدن این برنامه همه معلمان استان تا پایان مهر ماه آموزش‌های لازم را در حوزه پیشگیری از اعتیاد خواهند دید.
