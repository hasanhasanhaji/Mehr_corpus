زاهدان- باند مسلح مواد مخدر در مرزهای جنوب شرقی ایران با تلاش ماموران مرزبانی منهدم شد و دو سوداگر مرگ به هلاکت رسیدند. به گزارش خبرگزاری مهر به نقل از معاونت اجتماعی مرزبانی استان، فرمانده مرزبانی سیستان و بلوچستان در این باره اظهار داشت: طی درگیری مسلحانه شب گذشته مرزداران استان، باند بزرگ قاچاقچیان کوله باری مواد مخدر در ارتفاعات شهرستان زاهدان منهدم شد. سردار رهام بخش حبیبی در این باره اظهار داشت: در این درگیری علاوه بر کشف و ضبط هزار و ۲۶۵ کیلوگرم انواع مواد مخدر، سه نفر از سوداگران مرگ کشته و دستگیر شدند. وی با قدردانی ویژه از همکاری مرزنشینان و مردم خوب و غیور سیستان وبلوچستان در مشارکت با نیروهای مرزبانی برای تامین امنیت تاکید کرد: نیروهای مرزبانی استان مستقر در هنگ مرزی زاهدان با اشرافیت اطلاعاتی و بهره گیری از تجهیزات فنی مدرن از قصد ورود کاروان بزرگ کوله باری مواد مخدر به داخل کشور آگاه و بلافاصله اجرای طرح‌های عملیاتی هدفمند برای جلوگیری از ورود محموله مواد افیونی به داخل کشور را در دستور کار قرار دادند. فرمانده مرزبانی استان گفت: در همین زمینه ماموران پس از اتخاذ تاکتیک‌های عملیاتی و انتخاب مواضع مناسبت در نقطه صفر مرزی با قاچاقچیان مواد مخدر درگیر شدند. وی افزود: پس از ساعاتی درگیری مسلحانه سرانجام قاچاقچیان متوقف شده و ضمن برجای گذاشتن کوله بارهای مواد مخدر و تلفات سنگین مجبور به عقب نشینی شدند. به گفته سردار حبیبی، مرزداران هنگ مرزی زاهدان با حفظ صحنه درگیری تا روشن شدن هوا در پایش منطقه موفق شدند اجساد تعداد دو نفر از قاچاقچیان که در جریان درگیری به هلاکت رسیده بودند را شناسایی و یک نفر دیگر از آنها را که مجروح شده بود دستگیر کنند. فرمانده مرزبانی سیستان و بلوچستان گفت: در پاکسازی منطقه درگیری ۶۹ عدد کوله حاوی یک تن و ۲۶۵ کیلوگرم انواع مواد مخدر شامل تریاک، کراک، هروئین و شیره تریاک به همراه مقادیری سلاح و مهمات کشف و ضبط شد. وی با اعتراض شدید به نیروهای مرزی پاکستان به دلیل بی توجهی به کنترل مرزهای مشترک خود با ایران تاکید کرد: مراتب اعتراض جمهوری اسلامی ایران به کشور پاکستان ابلاغ شده و انتظار داریم تا نیروهای امنیتی و انتظامی این کشور نظارت بیشتری بر مناطق مرزی خود داشته باشند.
