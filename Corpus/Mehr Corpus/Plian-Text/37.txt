بوشهر - فرماندار شهرستان دشتستان گفت: طی هفته دولت امسال ۱۵۹ پروژه عمرانی در دشتستان افتتاح و کلنگ‌زنی می‌شود. به گزارش خبرنگار مهر، فرماندار شهرستان دشتستان بعد از ظهر دوشنبه در نشست شورای اداری شهرستان دشتستان ضمن گرامیداشت یاد و خاطره شهیدان رجایی و باهنر و تبریک به مناسبت هفته دولت اظهار داشت: دولت همه توان خود را برای ارائه خدمات به مردم و رفع مشکلات به کار گرفته است و در این راستا شاهد دستاوردهای خوبی هستیم. وی بر لزوم اطلاع‌رسانی مناسب در ارتباط با فعالیت‌های دولت و خدمات ارائه شده به مردم تأکید کرد و افزود: مسئولان باید با حضور در بین مردم، نظرات و پیشنهاد‌ها و انتقادات مردم را بشنوند و به‌خوبی به آن عمل کنند. فرماندار شهرستان دشتستان، نقد را به‌عنوان یکی از لازمه‌های پیشرفت دانست و ادامه داد: نقدها باید منصفانه و محترمانه و دلسوزانه باشد تا بتوان از آن برای رفع مشکلات استفاده کرد. وی با اشاره به برخی از دستاوردهای دولت یازدهم، خاطرنشان کرد: با تلاش دولت‌مردان دستاوردهای خوبی در بخش‌های اقتصادی و سیاست خارجی حاصل شده است و حرکت‌های خوبی نیز برای سوق دادن جامعه به سمت قانون‌گرایی صورت گرفته است. زارع تصریح کرد: دولت با تمام توان در مسیر قانون‌گرایی حرکت خواهد کرد و هرچند با چالش‌هایی روبه رو خواهد بود ولی با تلاش به دستاوردهای بزرگی دست خواهد یافت. فرماندار شهرستان دشتستان در ادامه از آغاز عملیات اجرایی ۱۰ پروژه عمرانی طی هفته دولت امسال در شهرستان دشتستان خبر داد و اضافه کرد: ۱۴۹ پروژه با اعتبار ۷۴۰ میلیارد ریال نیز در این شهرستان به بهره‌برداری خواهد رسید.
