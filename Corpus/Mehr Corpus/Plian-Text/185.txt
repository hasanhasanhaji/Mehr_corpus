اوا کارنیرو، پزشک چلسی که با انتقاد ژوزه مورینیو روبه رو شد و به دستور او امکان آمدن کنار زمین را از دست داد، حالا حمایت اتحادیه پزشکان فوتبال را همراه دارد. به گزارش خبرنگار مهر؛ این پزشک در دیدار هفته گذشته چلسی برابر سوانزی که با تساوی ۲ - ۲ به پایان رسید، به دلیل بیرون کشیدن ادن هازارد از بازی، با انتقاد شدید مورینیو روبه رو شد. دکتر اوا کارنیرو پزشک اول تیم چلسی است و در حالی که مورینیو رفتار او برای مداوای ادن هازارد را مبتدیانه توصیف کرد، حالا حمایت اتحادیه پزشکان فوتبال را به دنبال خود دارد. ‏ مورینیو با کار او و جان فیرن فیزیوتراپیست تیم در مداوای هازارد به شدت مخالفت کرده بود. او اعتقاد داشت مداوای هازارد و بیرون بردن او از زمین، آن هم پس از گرفتن کارت قرمز توسط تیبو کورتوا در ابتدای نیمه دوم که به اخراج او منجر شده بود، چلسی را با ۹ بازیکن رد زمین گذاشته بود و خطر خوردن گل سوم را به وجود آورده بود. ایمون سالمون رییس اتحادیه پزشکان فوتبال با صدور بیانیه‌ای اعلام کرده: اگر بازیکنی آسیب ببیند یا به نظر برسد که آسیب دیده و ‏به کمک پزشکی نیاز دارد، این وظیفه داور است که به تیم پزشکی اجازه ورود به زمین بدهد تا شرایط او را بررسی ‏کنند. ‏ در این بیانیه آمده: در آن لحظه، بازیکن در واقع بیمار تیم پزشکی محسوب می‌شود و وظیفه تیم پزشکی است که به بیمار رسیدگی کند و این وظیفه را هیچ کسی حتی آنهایی که این افراد را استخدام کرده‌اند، نمی‌توانند تعیین کنند. در این بیانیه ضمن حمایت از عملکرد گروه پزشکی آمده است عوامل تعیین کننده برای نیاز بیمار به مداوای پزشکی ارتباطی به مکان وقوع مصدومیت ندارد. مورینیو بعد از این بازی، کارنیرو را از حضور روی نیمکت چلسی در زمان بازی محروم ‏کرد تا او تنها در زمان تمرین‌ با تیم باشد. کارنیرو در سال ۲۰۰۹ به چلسی پیوست و از سال ۲۰۱۱ در تیم اول چلسی کار می‌کند. رییس سابق تیم پزشکی لیورپول هم با انتقاد از مورینیو برای روش برخورد با پزشک تیم، از وی انتقاد کرد و گفت او باید از دکتر کارنیرو عذرخواهی کند.
