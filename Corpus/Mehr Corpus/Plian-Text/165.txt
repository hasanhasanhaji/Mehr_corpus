به گزارش خبرگزاری مهر، امیر سرتیپ حاتمی در بازدید از کارخانجات تولید ماسک، مواد ضد عفونی و لباس‌های مخصوص ویژه کادر درمانی در بخش کرونا با بیان اینکه سازمان صنایع دفاع و سایر بخش‌های مرتبط با حوزه کرونا، بدون هیچگونه تعطیلی و وقفه در انجام کار نهایت تلاش خود را برای کمک به بخش درمان و مردم جامعه به کاربسته‌اند، اظهار داشت: زیر ساخت‌های لازم در وزارت دفاع برای تولید ماسک از سال ۱۳۷۹ به وجود آمده بود اما از ۲۰ اسفند ماه سال ۹۸ و همزمان با شیوع ویروس کرونا در کشور این وزارتخانه با تجهیز خطوط تولید خود توانسته است تا کنون حدود یک میلون و ۵۰۰ هزار ماسک فیلتردار M۷۵۰ و N۹۵ را تولید و تحویل مراجع ذی صلاح دهد. وزیر دفاع تصریح کرد: اگر تکیه بر توانمندی داخلی و نگاه به ظرفیت‌های بومی در بدنه دفاعی کشور نهادینه نشده بود امروز قطعا در تأمین تجهیزات درمانی با چالش جدی روبرو شده بودیم. وی افزود: تکنولوژی تولید ماسک‌های فیلتردار و سایر اقلام بهداشتی و درمانی توسط وزارت دفاع شاید به ظاهر ساده باشد؛ اما همین موضوع ساده کشورهای پیشرفته را در تأمین مواد بهداشتی و ماسک‌های فیلتر دار با مشکل جدی مواجه کرده است؛ کشورهایی که نه تحریم هستند و نه با محدودیت‌های جمهوری اسلامی ایران دست و پنجه نرم کرده‌اند. وزیر دفاع در بازدید از کارخانه تولید لباس‌های مخصوص ویژه کادر درمانی در بخش کرونا با بیان تولید ۳ هزار لباس P. P. E در روز، افزود: این ظرفیت و پتانسیل به تولید ۵ هزار لباس در یک روز افزایش و نیازمندی بخش درمان در این حوزه به طور کامل تأمین و مرتفع خواهد شد. امیر سرتیپ حاتمی با بیان اینکه تاکنون حدود ۶۰ هزار ثوب لباس تحویل وزارت بهداشت، درمان و آموزش پزشکی شده است، گفت: این سازمان در تأمین نیازهای حوزه بهداشت و درمان برای مقابله با بیماری کرونا تمام ظرفیت‌های خود را به کار خواهد گرفت. وزیر دفاع در بخش دیگری از سخنان خود با اشاره به تولید مواد ضدعفونی توسط سازمان صنایع دفاع وزارت دفاع، گفت: سازمان صنایع دقاع تا کنون با تولید وتحویل بیش از ۲ میلیون و ۵۰۰ هزار لیتر ماده ضدعفونی به مارجع ذی صلاح نقش مؤثری را در تأمین نیاز بخش‌های درمانی، جامعه و کشور ایفا کرده است.
