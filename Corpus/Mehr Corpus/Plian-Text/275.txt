کرمانشاه- استاندار کرمانشاه، برپایی هشتمین نمایشگاه سراسری صنایع دستی را فرصتی مغتنم برای معرفی ظرفیت‌های صنایع دستی استان کرمانشاه در سطح کشور دانست. به گزارش خبرنگار مهر، ابراهیم رضایی بابادی، عصر دوشنبه در حاشیه افتتاحیه نمایشگاه صنایع دستی کرمانشاه و در جمع خبرنگاران گفت: کشور ما در حوزه صنایع دستی از استعدادها و قابلیت‌های فراوانی بهره مند است و استان کرمانشاه نیز از این قابلیت‌ها بی بهره نبوده و شاهد اجماع هنرمندان صنایع دستی در این استان هستیم که قطعا خالی از دستاورد نیست. وی، حضور هنرمندان صنایع دستی سایر استان‌های کشور در هشتمین نمایشگاه سراسری صنایع دستی کرمانشاه را نمایانگر اهمیت این نمایشگاه دانست و گفت: به طور یقین اثرات محصولاتی که در این نمایشگاه عرضه می‌شود تا مدت‌ها در بخش‌های فرهنگی کارایی دارد. استاندار کرمانشاه باردیگر به وجود صنایع دستی مختلف و هنرمندان متعدد این صنایع در استان کرمانشاه اشاره کرد و گفت: این نمایشگاه فرصتی مغتنم برای معرفی هنرمندان صنایع دستی استان کرمانشاه در سطح ملی و در بین استان‌های شرکت کننده در این نمایشگاه است. وی گیوه کرمانشاه، گلیم هرسین و جاجیم را از جمله صنایع ارزشمند استان کرمانشاه برشمرد که در کشور به عنوان برند مطرح هستند و گفت: عرضه این محصولات در نمایشگاه مذکور می‌تواند کمک زیادی در شناساندن صنایع دستی استان در سطح کشور شود. استاندار کرمانشاه در پایان خواستار حضور مردم استان در این نمایشگاه شد و گفت: مردم می‌توانند ضمن حضور در این نمایشگاه و خرید محصولات و صنایع دستی عرضه شده، با صنایع و هنرهای دستی سایر نقاط کشور نیز آشنا شوند. آثار هشتمین نمایشگاه صنایع دستی نمونه‌های بی نظیر است در ادامه معاون صنایع دستی اداره کل میراث فرهنگی، صنایع دستی و گردشگری استان کرمانشاه نیز از حضور ۲۵۰ رشته صنایع دستی در این نمایشگاه خبرداد و گفت: تمام آثار تولید شده در این نمایشگاه نمونه هایی است که برای اولین بار تولید شده اند و تکثیر شده نیستند. نصرت الله سپهر، نمایشگاه مذکور را فرصتی برای هنرنمایی هنرمندان صنایع دستی استان دانست و گفت: هنرمندان و صنعتگران صنایع دستی استان کرمانشاه در این نمایشگاه فرصتی را برای یک رقابت سالم به دست آورده اند که در کنار سایر استان‌ها بتوانند محصولات و صنایع دستی خود را عرضه کنند. وی هم چنین نمایشگاه مذکور را فرصتی برای تبادل اطلاعات بین هنرمندان صنایع دستی کشور دانست که از این طریق بتوانند به تجربیات یکدیگر دست یافته و از آن بهره مند شوند.
