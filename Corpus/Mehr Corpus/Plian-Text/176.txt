محلات- فرمانده انتظامی شهرستان محلات از کشف بیش از ۳۹ هزار قرص غیرمجاز و مخدر از یک مغازه فروش لوازم بهداشتی و آرایشی در این شهر خبر داد. به گزارش خبرگزاری مهر به نقل از پایگاه خبری پلیس، فرامرز گودرزی، فرمانده انتظامی شهرستان محلات از کشف بیش از ۳۹هزار قرص غیرمجاز و مخدر از یک مغازه فروش لوازم بهداشتی و آرایشی در این شهر خبر داد. وی اظهار کرد: ماموران پلیس مبارزه با مواد مخدر شهرستان در تحقیقاتی مطلع شدند که شخصی در شهر محلات، در زمینه تهیه و توزیع قرص و شربت‌های ترامادول و متادون و همچنین انواع قرص‌های غیر مجاز فعالیت می‌کند. گودرزی افزود: پس از بررسی موضوع و اطمینان از صحت و سقم خبر با هماهنگی مقام قضایی، تیمی از ماموران پلیس مبارزه با مواد مخدر شهرستان، فرد مورد نظر را در مغازه آرایشی بهداشتی خود شناسایی و دستگیر کردند. فرمانده انتظامی شهرستان محلات ادامه داد: در بازرسی از مغازه این فرد، ۱۸ هزار و ۵۰۰ عدد قرص ترامادول، شش هزار و ۶۰۰ سی سی شربت متادون و ۲۱ هزار عدد انواع قرص‌های غیر مجاز دیگر و مقداری ماده مخدر صنعتی شیشه نیز کشف شد. گودرزی خاطر نشان کرد: متهم پس از انجام مراحل مقدماتی و تشکیل پرونده قضایی به همراه موارد کشف شده جهت سیر روند قانونی، تحویل مقام قضایی شد. وی ضمن تشکر از همکاری صمیمانه شهروندان با پلیس در راستای مبارزه با پدیده شوم اعتیاد و قاچاق افزود: ثبات امنیت و احساس امنیت در سایه همکاری مردم با پلیس میسر می‌شود که لازم است در برخورد با مجرمان، مردم از طریق ارائه گزارشات خود در خصوص فعالیت این افراد سودجو و مشارکت و تعامل با پلیس در جهت افزایش و ارتقای امنیت اجتماعی گام بردارند.
