هواداران ملوان که از انزلی به تهران آماده بودند در جلوی در ورودی ورزشگاه آزادی حمایت خود را از قلعه نویی اعلام داشتند. به گزارش خبرنگار مهر، دیدار دو تیم استقلال تهران و ملوان بندر انزلی از هفته دوم لیگ پانزدهم از ساعت ۱۹: ۳۰ امروز جمعه در ورزشگاه آزادی تهران برگزار خواهد شد. حاشیه‌های قبل از این دیدار را در زیر می‌خوانید: * ترافیک بسیار شدیدی مقابل ورودی‌های پارکینگ ورزشگاه ایجاد شده بود که آن هم به دلیل باز نشدن درهای پارکینگ بود. البته از ساعت ۱۷ درها باز شد. * هواداران دو تیم استقلال و ملوان که اجازه ورود به داخل ورزشگاه به آنها داده نمی‌شد با به صدا درآوردن بوق هایی که در دست داشتند اعتراض خود را نسبت به اینکه آنها را داخل ورزشگاه راه نمی‌دادنند ابراز کردند. تعدادی از کره‌ای هایی که برای حمایت از تیم والیبالشان به ورزشگاه آزادی آمده بودند با دیدن هواداران ملوان و استقلال مشغول گرفتن فیلم و عکس از آنها شدند. * هنگام باز شدن درها برای تماشاگران، هواداران با تعدادی از بازیکنان تیم والیبال کره جنوبی که مقابل سالن ۱۲ هزار نفری ایستاده بودند عکس سلفی گرفتند. * حدود ۲ هزار و ۵۰۰ تماشاگر طرفدار ملوان با اتوبوس به تهران آمده تا به حمایت تیم محبوب خود بپردازند. * عوامل انتظامی مسیر ورودی ملوان را از طرفداران استقلال جدا کرده تا با یکدیگر تداخل نداشته باشند. * یکی از هواداران ملوان بر روی خودرو خود نوشته بود «ناخدا امیر کشتی را به مقصد برسان». که این نوشته او سبب شده بود تا بسیاری از هواداران ملوان عکس یادگاری بگیرند. * طرفداران دو تیم جلوی در ورودی علیه یکدیگر شعار می‌دادند و سرمربیان دو تیم را مورد توهین قرار می‌دادند.
