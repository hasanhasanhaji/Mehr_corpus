ساری - دبیر ستاد انتخابات وزارت کشور از تهیه لایحه جامع انتخابات خبر داد و گفت: اخلاق، راستگویی، امانتداری و قانونمداری چهار مطالبه جدی ما از برگزارکنندگان انتخابات در سطح کشور است. به گزارش خبرگزاری مهر، به نقل از پایگاه اطلاع رسانی استاندار مازندران، علی پورعلی مطلق در جلسه ستاد انتخابات مازندران که با حضور فرمانداران، معاونین فرمانداران، بخشداران و اعضای ستاد انتخابات استان برگزار شد، تاکید کرد: مردم باید امانتداری مجریان انتخابات را سر صندوق احساس کنند. ربیع فلاح جلودار استاندار مازندران نیز، انتخابات را زمینه تحقق اراده شهروندان و اقتدار نظام خواند و گفت: مردم با حضور در انتخابات در سیاستها و برنامه‌های نظام مشارکت فعال دارند و انتخابات بارزترین و قابل اندازه گیری‌ترین وسیله برای مشارکت سیاسی مردم است. استاندار مازندران، توزیع قدرت در جامعه را یکی از نتایج مهم انتخابات خواند و گفت: همه وظیفه داریم زمینه مشارکت حداکثری مردم را در انتخابات فراهم کنیم و حضور آگاهانه مردم در عرصه‌های مختلف تصمیم گیری یکی از ضروریات است. مقام عالی دولت در استان تاکید کرد: انتخابات موجب چرخش نخبگان، خنثی سازی تهدیدات و افزایش اقتدار و امنیت ملی کشور است و در این راستا سلامت انتخابات به عنوان یک سیاست جدی و مهم باید در تمام برنامه‌ها مورد توجه قرار گیرد. وی از فرمانداران و بخشداران خواست استقلال خود را در برگزاری انتخابات حفظ کرده و از وابستگی به جریانات و احزاب در فرایند برگزاری انتخابات به شدت پرهیز کنند. ربیع فلاح تصریح کرد: انتخابات ساختار قدرت را اجتماعی کرده، مردم سالاری را در جامعه رقم می‌زند و در حقیقت بیعت مردم با نظام است. وی خواستار حرکت در چارچوب قانون و وظیفه شد و تاکید کرد: این وظایف قابل تقسیم و تفویض نیست و انتظار ما این است که متولیان و دست اندرکاران انتخابات از هرگونه اقدامی که شائبه سیاسی و جناحی دارد پرهیز کنند. استاندار مازندران دو انتخابات مجلس شورای اسلامی و مجلس خبرگان رهبری پیش رو را دارای اهمیت بسیار زیاد خواند و گفت: انتخابات سالم و با حضور حداکثری مردم رویکرد اصلی ماست.
